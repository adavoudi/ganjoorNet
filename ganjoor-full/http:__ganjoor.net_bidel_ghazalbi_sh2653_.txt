ای لعبت تحیر! نور چه آفتابی	تا غافلی جمالی چون بنگری نقابی
هنگامهٔ خموشت چندین کتاب دارد	یک حرف و صد بیانی یک شخص و صد خطابی
آزادی و تعلق فرصت شمار شوقت	بوی سبک عنانی رنگ‌ گران رکابی
آیینهٔ تعین حکم حباب دارد	از یک عرق محیطی وز یک نفس سرابی
دل معنی غریبی است چشمی ‌گشا و دریاب	یک نقطه واری اما صد دفتر انتخابی
حیرت خیال پیماست عبرت قیامت آراست	اینجا پر و تهی چیست پیمانهٔ حبابی
دانش اگر کمال است فهم خودت محال است	دل غرق انفعال است یونان زیر آبی
افتاده است حیرت در عالم خیالات	فرش بساط وهمی‌، نی مخملی و خوابی
خواهی به عجز و تسلیم خواهی به ناز و مستی	بر هر چه خواهی افزود صفر عدم حسابی
تدبیر علم و دانش تمهید نارساییست	سر کو تهی نخواهی این رشته بر نتابی
بیدل‌ که داد اینجا آگاهی از تو ما را	ما عالم جنونیم‌، تو مجلس شرابی
