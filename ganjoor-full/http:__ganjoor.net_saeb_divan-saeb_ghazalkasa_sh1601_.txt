آیتی چون خط مشکین تو در قرآن نیست	نقطه چون خال تو در دایره امکان نیست
محک آدمیان چهره گندم گون است	دست رد هر که بر این رنگ زند انسان نیست
دید تا قامت موزون ترا سرو سهی	داد انصاف که بالاتر ازین امکان نیست
می توان دید ز سیما گهر هر کس را	چیست در سینه مکتوب که در عنوان نیست؟
چه زر و سیم که در فقر نکردیم تلف	فقر گنجی است که در زیر زمین پنهان نیست
کف خاکستر صائب چه بلندی گیرد؟	سرمه را منزلت خاک در اصفاهان نیست
