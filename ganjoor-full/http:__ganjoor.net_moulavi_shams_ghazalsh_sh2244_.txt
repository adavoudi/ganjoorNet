سیر نیم سیر نی از لب خندان تو	ای که هزار آفرین بر لب و دندان تو
هیچ کسی سیر شد ای پسر از جان خویش	جان منی چون یکی است جان من و جان تو
تشنه و مستسقیم مرگ و حیاتم ز آب	دور بگردان که من بنده دوران تو
پیش کشی می‌کنی پیش خودم کش تمام	تا که برآرد سرم سر ز گریبان تو
گر چه دو دستم بخست دست من آن تو است	دست چه کار آیدم بی‌دم و دستان تو
عشق تو گفت ای کیا در حرم ما بیا	تا نکند هیچ دزد قصد حرمدان تو
گفتم ای ذوالقدم حلقه این در شدم	تا که نرنجد ز من خاطر دربان تو
گفت که هم بر دری واقف و هم در بری	خارج و داخل توی هر دو وطن آن تو
خامش و دیگر مخوان بس بود این نزل و خوان	تا به ابد روم و ترک برخورد از خوان تو
