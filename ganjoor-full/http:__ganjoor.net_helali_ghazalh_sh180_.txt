تا ز خط عنبرین، حسن تو شد بیش‌تر	عاشق روی توام، بیش‌تر از پیش‌تر
ای به تو میل دلم هرنفسی بیشتر	خوبی تو هر زمانی بیش‌تر از پیش‌تر
پرسش اگر می‌کنی عاشق درویش را	از همه عاشق‌ترم وز همه درویش‌تر
با غم ایوب نیست رنج مرا نسبتی	صبرم ازو کم‌ترست، دردم ازو بیش‌تر
عشق تو اندیشه را سوخت، که رسوا شدم	ور نه کس از من نبود عاقبت‌اندیش‌تر
کیش بتان کافری‌ست، مذهب ایشان ستم	و آن بت بد کیش من از همه بد کیش‌تر
غمزه‌زنان آمدی. سوی هلالی به ناز	سینهٔ او ریش بود، آه که شد ریش‌تر
