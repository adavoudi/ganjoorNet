سیراب درمحیط شدم ز آبروی خویش	در پای خم زدست ندادم سبوی خویش
درحفظ آبرو ز گهر باش سخت تر	کاین آب رفته باز نیاید به جوی خویش
خاک مراد خلق شود آستانه اش	هرکس که بگذرد ز سر آرزوی خویش
از نوبهار عمر وفایی نیافتم	چون گل مگر گلاب کنم رنگ وبوی خویش
ازمهلت زمانه دون در کشاکشم	ترسم مرا سپهر برآرد به خوی خویش
دایم ز گفتگوی حق آزار می کشم	درمانده ام چون عنبر سارا به بوی خویش
صائب نشان به عالم خویشم نمی دهند	چندان که می کنم زکسان جستجوی خویش
