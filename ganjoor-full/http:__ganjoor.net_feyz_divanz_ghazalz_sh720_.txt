ای که درد مرا توئی درمان	ای که راه مرا توئی پایان
کمر خدمتت بدل بستم	هرچه گوئی بجان برم فرمان
داده‌ام تن بخدمت تو بدل	داده‌ام دل بطاعت تو بجان
هرچه خواهی بیار بر سر من	یکدمم از درت ولیک مران
بخیال تو زنده است این سر	بهوای تو زنده است این جان
گر نه در سر خیال تست مقیم	ورنه در جان هوای تست روان
نیستم من به جز تن بی سر	نیستم غیر قالب بی جان
یکدم ار وصل تو دهد دستم	میدهم در بهاش جان و جهان
نه جهان خواهم و نه جان جانا	هم جهان فیض را توئی هم جان
