کاهلانی که درین ره به هوس می آیند	دو قدم راه نپیموده به پس می آیند
هست در هرزه درایی خطر راهروان	رهزنان بیش به آواز جرس می آیند
برخورند از می جان بخش حیات آن جمعی	که درین نشأه به کار همه کس می آیند
فیض خود سازد اگر ذوق گرفتاری عام	همه مرغان ز گلستان به قفس می آیند
عالم غیب اگر نیست روان بخش، چرا	مردگان زنده به خواب همه کس می آیند؟
شوخ چشمان که ندارند حیا در دیده	بی طلب در همه بزمی چو مگس می آیند
اگر از پرده برآیند چنین لاله رخان	صائب از پرده برون اهل هوس می آیند
