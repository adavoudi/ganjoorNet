چادر خود را برو افکند زود	مرد را زن ساخت و در را بر گشود
زیر چادر مرد رسوا و عیان	سخت پیدا چون شتر بر نردبان
گفت خاتونیست از اعیان شهر	مر ورا از مال و اقبالست بهر
در ببستم تا کسی بیگانه‌ای	در نیاید زود نادانانه‌ای
گفت صوفی چیستش هین خدمتی	تا بر آرم بی‌سپاس و منتی
گفت میلش خویشی و پیوستگیست	نیک خاتونیست حق داند که کیست
خواست دختر را ببیند زیر دست	اتفاقا دختر اندر مکتبست
باز گفت ار آرد باشد یا سبوس	می‌کنم او را به جان و دل عروس
یک پسر دارد که اندر شهر نیست	خوب و زیرک چابک و مکسب کنیست
گفت صوفی ما فقیر و زار و کم	قوم خاتون مال‌دار و محتشم
کی بود این کفو ایشان در زواج	یک در از چوب و دری دیگر ز عاج
کفو باید هر دو جفت اندر نکاح	ورنه تنگ آید نماند ارتیاح
