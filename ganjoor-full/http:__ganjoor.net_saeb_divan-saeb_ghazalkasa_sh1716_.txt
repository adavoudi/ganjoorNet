قماش چهره یار از بهار معلوم است	که روی کار، هم از پشت کار معلوم است
ز جسم خاکی ما شور عشق بتوان دید	نفس کشیدن بحر از کنار معلوم است
ز نبض موج توان یافت حال دریا را	غم من از مژه اشکبار معلوم است
ز تیغ وعده خلافی به خون نشاندن من	ز خاک رهگذر انتظار معلوم است
ز سایه پر و بال هما که در گذرست	زوال دولت ناپایدار معلوم است
اگر چه گریه فرو می خورد، ز روی صدف	طراوت گهر آبدار معلوم است
ز سایه تو سر من به آفتاب رسید	وگرنه قدر من خاکسار معلوم است
ز سادگی است درین خاکدان اقامت ما	وگرنه حاصل این شوره زار معلوم است
ز روزگار جوانی تمتعی بردار	سبک رکابی باد بهار معلوم است
برو طبیب، که جان دادن من از غم دوست	ز رنگ باختن غمگسار معلوم است
ز آه و ناله توان یافت سوز هر دل را	عیار شعله زدود و شرار معلوم است
برون میار دل روشن از بغل صائب	رواج آینه در زنگبار معلوم است
