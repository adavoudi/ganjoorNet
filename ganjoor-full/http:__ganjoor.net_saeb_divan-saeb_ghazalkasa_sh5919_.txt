خاکی به لب گور فشاندیم و گذشتیم	ما مرکب ازین رخنه جهاندیم و گذشتیم
چون ابر بهار آنچه ازین بحر گرفتیم	در جیب صدف پاک فشاندیم و گذشتیم
چون سایه مرغان هوا در سفر خاک	آزار به موری نرساندیم و گذشتیم
گر قسمت ما باده و گر خون جگر بود	ما نوبت خود را گذراندیم و گذشتیم
کردیم عنانداری دل تا دم آخر	گلگون هوس را ندواندیم و گذشتیم
در رشته کشیدند دگرها گهر جان	ما این عرق از جبهه فشاندیم و گذشتیم
هر چند که در دیده ما خار شکستند	خاری به دل کس نخلاندیم و گذشتیم
یک صید ازین دشت به فتراک نبستیم	چون مهر همین تیغ رساندیم و گذشتیم
هر چند که در مد نظر بود دو عالم	یک حرف ازین صفحه نخواندیم و گذشتیم
فریاد که از کوتهی بازوی اقبال	دستی به دو عالم نفشاندیم و گذشتیم
صد تلخ چشیدیم زهر بی مزه صائب	تلخی به حریفان نچشاندیم و گذشتیم
