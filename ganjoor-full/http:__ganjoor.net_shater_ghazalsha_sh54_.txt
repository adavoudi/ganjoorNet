خوش می‌کشد بسوی تو این عشق سرکشم	گر از جفا رقیب نسازد مشوّشم
گه خال دانه می‌کشدم گه کمند زلف	چون صید ناتوان ز جفا در کشاکشم
از آب چشم و آتش دل بی تو هر زمان	گاهی در آب غوطه ور و گه در آتشم
گر صد رهم رقیب کشد از جفا هنوز	من با امید وصل تو با باده سرخوشم
از سیل اشک و نالهٔ غم آه دردناک	سوزد درون و چهرهٔ از خون منقّشم
نبود متاع دیگرم اندر دیار عشق	ای وای اگر مدد نکند بخت سرکشم
جانا به وری و موی عزیزت که در جهان	یکدم خیال روی تو نبود فرامشم
گفتم که ناخوشم ز غم هجر و انتظار	گفتا خموش باش صبوحی که من خوشم
