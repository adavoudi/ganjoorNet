به هر که می نگرم زیر چرخ دلگیرست	که میهمان لئیم از حیات خود سیرست
گهر ز گرد یتیمی تمام می گردد	مس و جود مرا درد باده اکسیرست
پیاله چشم و چراغ است شیر گیران را	به چشم بیجگران گر چه دیده شیرست
کنار کشت مده موسم بهار از دست	که موج سبزه به پای نشاط زنجیرست
مباش سرکش و مغرور و بی ادب که هدف	همیشه از رگ گردن نشانه تیرست
ز پیچ و تاب ندارد گزیر روشندل	ز موج خویشتن آب روان به زنجیرست
چه سود جوهر ذاتی چو کارفرما نیست؟	که بی کش، دم شمشیر پشت شمشیرست
ز خضر وحشت سیلاب می کنم صائب	خرابی دل مغرور من ز تعمیرست
