عقل ما سلطان جان می‌خواندش	مجلس‌افروز جهان می‌خواندش
نسر طائر تا لب خندانش دید	طوطی شکرفشان می‌خواندش
تا ملاحت را به حسن آمیخته است	هر که این می‌بیند آن می‌خواندش
تا لبش را لب نخوانی زینهار	زانکه روح القدس جان می‌خواندش
تا خیال لعل او در چشم ماست	هرچه در کون است کان می‌خواندش
کوی او از اختران چشم من	هر که دیده است آسمان می‌خواندش
کمترین وصاف او خاقانی است	کاسمان صاحب‌قران می‌خواندش
