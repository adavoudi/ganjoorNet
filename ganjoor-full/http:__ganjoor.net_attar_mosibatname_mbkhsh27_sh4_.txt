گفت آن دیوانه با عیشی چو زهر	روز عیدی بود بیرون شد ز شهر
دید خلقی بی عدد آراسته	هر یک از دستی دگر برخاسته
او میان جمله میشد بی خبر	ژندهٔ در بر برهنه پا و سر
آرزو کردش که چون آن خلق راه	جامهٔ نو باشدش در عیدگاه
رفت القصه سوی ویرانهٔ	پس خوشی آغاز کرد افسانهٔ
در دعا آمد که ای دانای راز	جامه و نان مرا کاری بساز
چون بروز عید آن میخواستی	کاین جهان خلق را آراستی
من چو خلقان نیز جان دارم ببین	نه لباسی ونه نان دارم ببین
نقد کن عیدی برای چون منی	کفشی و دستاری و پیراهنی
گر دهیم این هرچه گفتم ماحضر	می نخواهم هیچ تاعید دگر
گر چه بسیاری بگفت آن بیقرار	می نشد چیزی که میخواست آشکار
گفت دستاریم کن این لحظه راست	جامه و کفشم اگر ندهی رواست
مدبری بر بام آن ویرانه بود	این سخن بشنود از دیوانه زود
ژنده دستاریش بود اندر جهان	سوی او انداخت و از وی شد نهان
چون بدید آن ژنده مجنون از شگفت	گشت سودائی و صفرا درگرفت
زود در پیچید نومید و اسیر	سوی بام انداخت گفتا هین بگیر
این چو من دیوانه چون بر سر نهد	جبرئیلت را ده این تادر نهد
عاقلی گر گوید این شیوه سخن	هم بشرعش حد زن و هم زجر کن
این سخن گر عاقلی گوید خطاست	لیکن از دیوانه و عاشق رواست
این سخن دیوانگان را خوش بود	عاشقان را گرمی و آتش بود
