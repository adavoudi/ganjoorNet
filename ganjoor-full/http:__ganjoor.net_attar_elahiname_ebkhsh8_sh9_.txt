ببریدند دزدی را مگر دست	نزد دَم دستِ خود بگرفت و برجست
بدو گفتند ای محنت رسیده	چه خواهی کرد این دست بریده
چنین گفت او که نام دوستی خاص	بر آنجا کرده بودم نقش ز اخلاص
کنون تا زنده‌ام اینم تمامست	که بی این زندگی بر من حرامست
ز دستم گر چه قسمی جز الم نیست	چو بر دستست نام دوست غم نیست
چو ابلیس لعین اسرار دان بود	اگر سجده نمی‌کرد او ازان بود
ز خلق خود دریغش آمد آن راز	نکرد آن سجده، دعوی کرد آغاز
که تا هم او وهم خلق جهان هم	نه بینند آن دَر و آن آستان هم
که تا نوری ازان در پردهٔ عز	نگردد در نظر آلوده هرگز
