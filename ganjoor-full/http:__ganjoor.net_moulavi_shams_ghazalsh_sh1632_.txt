هله رفتیم و گرانی ز جمالت بردیم	جهت توشه ره ذکر وصالت بردیم
تا که ما را و تو را تذکره‌ای باشد یاد	دل خسته به تو دادیم و خیالت بردیم
آن خیال رخ خوبت که قمر بنده اوست	وان خم ابروی مانند هلالت بردیم
وان شکرخنده خوبت که شکر تشنه اوست	ز شکرخانه مجموع خصالت بردیم
چون کبوتر چو بپریم به تو بازآییم	زانک ما این پر و بال از پر و بالت بردیم
هر کجا پرد فرعی به سوی اصل آید	هر چه داریم همه از عز و جلالت بردیم
شمس تبریز شنو خدمت ما را ز صبا	گر شمال است و صبا هم ز شمالت بردیم
