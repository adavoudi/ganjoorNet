توئی که راحت جانی و دیده را دیده	توئی که مثل جمال تو دیده نادیده
فروگرفت خیالت سواد مردم چشم	چنانکه نیست تمیز از خیال تا دیده
مرا دلیست چو آئینه روشن و صافی	نگاه کرده در آئینه و تو را دیده
ندیده دیدهٔ من در جهان به جز زویت	خوش است این نظر دیدهٔ خدا دیده
اگر چه موج محیطیم و عین دریائیم	به غیر ماست که ما را ز ما جدا دیده
به سوی مردم دیده نظر کن و بنگر	که نور دیدهٔ خود را به چشم ما دیده
هزار چشمه ز چشمم روان شود هر سو	از آنکه دیده به عین تو چشمها دیده
کسی که دیدهٔ بیگانه بین فرو بندد	هر آینه بودش دیدهٔ آشنا دیده
منم که عارف و معروف نعمت اللهم	ز لا اله گذشته بلای لا دیده
