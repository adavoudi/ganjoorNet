کی جام باده در خور کام و زبان ماست؟	خونی که می خوریم زیاد از دهان ماست
خاری است غم که در دل ما ریشه کرده است	ماری است پیچ و تاب که در آشیان ماست
روی فلک سیاه ز گرد گناه ما	پشت زمین به کوه ز خواب گران ماست
خطی که گرد خود ز خرابی کشیده ایم	در موج خیز حادثه دارالامان ماست
احوال خود به گریه ادا می کنیم ما	مژگان چو طفل بسته زبان ترجمان ماست
گردون به گرد ما نرسد در سبکروی	برق آتش فسرده ای از کاروان ماست
تنها نه ایم در ره دور و دراز عشق	آوارگی چو ریگ روان همعنان ماست
زلفی که می کشد به کمند آفتاب را	در پیچ و خم ز جوهر تیغ زبان ماست
در کلبه قناعت ما نیست چون منع	هر کس که می خورد دل خود، میهمان ماست
دیوار می نهد به ره سیل تندرو	گرد کسادیی که پی کاروان ماست
از اشک ماست پنجه خورشید در نگار	خونابه فلک ز دل خونچکان ماست
روشن شده است آینه ما به نور عشق	خورشید خال عیب رخ دودمان ماست
(در خون کشیده است ز غیرت بهار را	رنگ شکسته ای که به روی خزان ماست)
صائب گه مناظره از مور عاجزیم	گردون اگر چه عاج ز تیغ زبان ماست
