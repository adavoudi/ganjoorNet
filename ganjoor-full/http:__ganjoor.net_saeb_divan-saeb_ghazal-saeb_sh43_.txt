مبند دل به حیاتی که جاودانی نیست	که زندگانی ده روزه زندگانی نیست
به چشم هر که سیه شد جهان ز رنج خمار	شراب تلخ کم از آب زندگانی نیست
ز شرم موی سفیدست هوشیاری من	وگرنه نشاهٔ مستی کم از جوانی نیست
جدا بود شکر و شیر، همچو روغن و آب	درین زمانه که آثار مهربانی نیست
ز صبح صادق پیری چه فیض خواهم برد؟	مرا که بهره به جز غفلت از جوانی نیست
برون میار سر از زیر بال خود صائب	که تنگنای فلک جای پرفشانی نیست
