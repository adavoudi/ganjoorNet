می خلد بیشتر از تیر به دل موی سفید	کار شمشیر دو دم می کند ابروی سفید
خواب من چون نشود تلخ ز پیری، که مرا	می گزد بیشتر از مار سیه، موی سفید
می کند ماه محرم مه عید خود را	به خضاب آن که سیه می کند ابروی سفید
سر برآرد ز گریبان کفن چون خورشید	به شبستان لحد هرکه برد روی سفید
پیر چون زنده دل افتد، ز جوان کمتر نیست	می برد زنگ ز دل صبح به گیسوی سفید
این که از چهره به ظاهر سیهی برد مرا	کاش می برد سیاهی ز دلم موی سفید
چون ز جان دست نشوییم، که همچون قلاب	دامن مرگ به خود می کشد ابروی سفید
خوشتر از عنبر خام است بهار عنبر	نیست هرگز به دل پیر گران موی سفید
