اگر از عشق حق بر سرنهی تاج 	ستانی زین جهان و زانجهان باج
وگر سردر ره عشقش ببازی 	سوی بر تارک هر سروری تاج 
خدا از عشق کرد آغاز عالم 	نبی از عشق جست انجام معراج 
سکون از عشق دارد کوه و صحرا 	خرد از عشق دارد بحر مواج 
گهی کم گه زیاد از عشق شد مه 	زعشق افروخت رخ خورشید و هاج 
زنور عشق دارد روشنی روز 	سیه از دود عشق است این شب داج 
زنور عشق شد معروف عارف 	زشور عشق شد منصور حلاج 
زعشق کعبه ریحانست و سنبل 	مغیلان گرزند بر دامن حاج 
چو فیض از عشق شد فیاض معنی 	سزد گر گیرد از اهل سخن باج 
