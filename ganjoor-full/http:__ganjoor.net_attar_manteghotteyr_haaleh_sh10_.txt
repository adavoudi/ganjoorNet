آن عزیزی گفت فردا ذوالجلال	گر کند در دشت حشر از من سؤال
کای فرو مانده چه آوردی ز راه	گویم از زندان چه آرند ای اله
غرق ادبارم ز زندان آمده	پای و سر گم کرده حیران آمده
باد در کف خاک درگاه توم	بنده و زندانی راه توم
روی آن دارد که نفروشی مرا	خلعتی از فضل درپوشی مرا
زین همه آلودگی پاکم بری	در مسلمانی فرو خاکم بری
چون نهان گردد تنم در خاک و خشت	بگذری از هرچ کردم خوب و زشت
آفریدن رایگانم چون رواست	رایگانم گر بیامرزی سزاست
