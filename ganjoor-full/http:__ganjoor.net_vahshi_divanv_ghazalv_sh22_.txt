سد حیف از محبت بیش از قیاس ما	با بیوفای حق وفا ناشناس ما
بودی به راه سیل بسی به که راه او	طرح بنای عشق محبت اساس ما
عیبش کنند ناگه و باشد به جای خویش	گو دور دار اطلس خویش از پلاس ما
ما را به دست رشک مده خود بکش به جور	اینست از مروت تو التماس ما
کفران نعمتش سبب قطع وصل شد	زینش بتر سزاست دل ناسپاس ما
ترسم که نایدش به نظر بند پاره نیز	دارد اگر نگاه تو زینگونه پاس ما
وحشی ازین عزا بدرآییم ، تا به کی	باشد کهن پلاس مصیبت لباس ما
