کار سرجوش کند درد ایاغی که مراست	پر طاوس بود پای چراغی که مراست
نکند شبنم گل ریگ روان را سیراب	تر نگردد ز می ناب دماغی که مراست
خانه خلق اگر از روزنه روشن گردد	دل سیه می شود از روزن داغی که مراست
نیست محتاج به شمع دگران خانه من	هم ز سرگرمی خویش است چراغی که مراست
نیست چون لاله مرا چشم به دست دگران	می برون آورد از خویش ایاغی که مراست
قسمت خال ز کنج دهن خوبان نیست	صائب از روی زمین کنج فراغی که مراست
