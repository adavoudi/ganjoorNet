از دلم صورت آن خوب ختن می‌نرود	چاشنی شکر او ز دهن می‌نرود
بالله ار شور کنم هر نفسی عیب مگیر	گر برفت از دل تو از دل من می‌نرود
همه مرغان ز چمن هر طرفی می‌پرند	بلبل بی‌دل یک دم ز چمن می‌نرود
جان پروانه مسکین که مقیم لگنست	تن او تا به نسوزد ز لگن می‌نرود
بوالحسن گفت حسن را که از این خانه برو	بوالحسن نیز درافتاد و حسن می‌نرود
رسن دوست چو در حلق دلم افتادست	لاجرم چنبر دل جز به رسن می‌نرود
مرغ جان از قفس قالب من سیر شدست	وز امید نظر دوست ز تن می‌نرود
