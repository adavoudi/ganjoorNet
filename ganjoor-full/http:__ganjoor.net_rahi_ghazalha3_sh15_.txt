دوش تا آتش می از دل پیمانه دمید	نیمشب صبح جهانتاب ز میخانه دمید
روشنی بخش حریق مه و خورشید نبود	آتشی بود که از باده مستانه دمید
چه غم ار شمع فرومرد که از پرتو عشق	نور مهتاب ز خاکستر پروانه دمید
عقل کوته نظر آهنگ نظر بازی کرد	تا پریزاد من امشب ز پریخانه دمید
جلوه ها کردم و نشناخت مرا اهل دلی	منم آن سوسن وحشی که به ویرانه دمید
آتش انگیز بود باده نوشین گویی	نفس گرم رهی از دل پیمانه دمید
