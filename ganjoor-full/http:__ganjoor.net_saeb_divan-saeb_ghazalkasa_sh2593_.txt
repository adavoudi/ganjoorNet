کی به هر چشمی نظربازان تماشایش کنند؟	هم مگر نور اقتباس از روی زیبایش کنند
حلقه چشمی چو دور آسمان باید وسیع	تا تماشای جمال عالم آرایش کنند
با خیال از وصل قانع شو که آن حسن لطیف	می شود پوشیده تر چندان که پیدایش کنند
چون الف در مد بسم الله پنهان می شود	گر برابر سرو را با قد رعنایش کنند
در گرانی عقل اگر پهلو زند با کوه قاف	چون سپند این آتشین رویان سبکپایش کنند
هر که چون شبنم زند بر ساغر گل پشت دست	هم قدح با آفتاب عالم آرایش کنند
دیده صاحب بصیرت می برد در هر نظر	از تماشا، لذت کوری که بینایش کنند
نقطه ای کز خامه صائب چکد، صاحبدلان	در نظرها مردمک، در دل سویدایش کنند
