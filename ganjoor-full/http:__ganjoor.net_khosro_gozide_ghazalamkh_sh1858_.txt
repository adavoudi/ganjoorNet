دلها به غمزه دزدی، چون خنده برگشایی	جانها به عشوه سوزی، چون زلف را نمایی
دلها بری و گویی، من دلبری ندانم	بازی ز زلف بستان تعویذ دلربایی
هستم فتاده در غم برخاسته ز هستی	هیچ افتدت که گه گه در دیدن من آیی
گردد دل غمینم خون از برای جانان	زیرا که می برآید حال من از جدایی
خون شد ز گریه دیده، بفشان ز زلف گردی	تا دیده سرمه سازد از بهر روشنایی
چندین مگو که خسرو با من چه کار دارد؟	آخر تو روز عیدی، من بنده روستایی
