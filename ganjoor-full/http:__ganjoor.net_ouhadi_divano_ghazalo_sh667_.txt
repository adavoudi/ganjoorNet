ای آنکه، نیست جز بر یار انتعاش تو	بس می‌خروشد آن سخن دل‌خراش تو
زرقی همی فروشی و شهری همی خری	دخل گزاف بنگر و خرج بلاش تو
گویی که: دین پرستم و دنیا پرست نه	وانگه ز بیست خواجه فزون‌تر معاش تو
بر روی راه این دو سه حیوان، به راستی	کمتر ز دام نیست دم دانه‌پاش تو
گه راز خود ز خلق بپوشیده‌ای، ولی	روی زمین پرست ز تشویق فاش تو
فردا کجا خلاص دهی آن مرید را؟	کامروز قرض‌دار شد از بهر آش تو
با اوحدی مباف کرامات خود، که هیچ	کاری نمی‌رود ز بباش و مباش تو
