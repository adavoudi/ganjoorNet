کسی که دیدن روی تو کرد حیرانش	به دیده آب نگردد ز مهر تابانش
گل عذار ترا حاجت نگهبان نیست	که هست ازعرق شرم خود نگهبانش
کند ز لطف بدن کار اخگر سوزان	فتد اگر گل بی خار در گریبانش
اگر چه مایده حسن را نهایت نیست	ز پاره دل خویش است رزق مهمانش
گل صباح،دربسته آیدش به نظر	فتاد دیده هرکس به روی خندانش
مرا ز پسته دهانی است چشم دلسوزی	که شور حشر بود گرده نمکدانش
به هیچ قطره باران به چشم کم منگر	که هست مخزن گوهر زسینه چاکانش
ز لقمه حرص گدا کم نمی شود صائب	لب سؤال دگر می شود لب نانش
