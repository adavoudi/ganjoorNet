رتبه خط تو بالغ نظران می دانند	قدر یاقوت تو روشن گهران می دانند
شیوه چشم ترا اهل نظر می یابند	نشأه حسن ترا بیخبران می دانند
از نگاه تو چه یابند پریشان سخنان؟	این زبانی است که صاحب نظران می دانند
سرو و شمشاد همین قامتی افراخته اند	روش دلبری این خوش کمران می دانند
منعمان را به حساب غم ایام چه کار؟	این حسابی که بی سیم و زران می دانند
رهروانی که درین بادیه گرم طلبند	برق را دخل بی بال و پران می دانند
با سخنهای تو صائب که زوالش مرساد!	حالتی هست که کامل نظران می دانند
