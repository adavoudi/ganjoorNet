ما از شرابخانهٔ جانانه می رسیم	مستان حضرتیم و ز میخانه می رسیم
از ما نشان ذوق خرابات جو که ما	مستیم و لاابالی و رندانه می رسیم
ای عقل دور باش که رندیم و باده نوش	از بزم عشق و مجلس جانانه می رسیم
پروانه وار ز آتش عشقش بسوختیم	شمعی گرفته ایم و به پروانه می رسیم
تاجی ز ذوق بر سر و در بر قبای عشق	بسته کمر به عزت و شاهانه می رسیم
سرمست می رسیم ز میخانهٔ قدیم	مخمور نیستیم که مستانه می رسیم
از بندگی سید خود می رسیم باز	از ملک غیب ، ببین که چه مردانه می رسیم
