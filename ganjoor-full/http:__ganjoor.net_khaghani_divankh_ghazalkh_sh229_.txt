ما از عراق جان غم آلود می‌بریم	وز آتش جگر دل پردود می‌بریم
در گریهٔ وداع تذروان کبک لب	طاووس‌وار پای گل‌آلود می‌بریم
شب‌ها ز بس که سوزش تب‌ها همی کشیم	لب‌ها کبود و آبله فرسود می‌بریم
داریم درد فرقت یاران گمان مبر	کاندوه بود یا غم نابود می‌بریم
یاری ز دست رفته غم کار می‌خوریم	مایه زیان شده هوس سود می‌بریم
خونین دلی به صبر سر اندوده وز سرشک	خاکین رخی چو کاه گل‌اندود می‌بریم
گل درد سر برآورد و ما درد سر چو گل	دیر آوریم و زحمت خود زود می‌بریم
گفتی چو می‌برید ز بغداد زاد راه	صد دجله خون که دیده به پالود می‌بریم
