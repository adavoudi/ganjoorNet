نیست همدوشی به نخل قامت او، شان سرو	مصرع حسن دوبالا نیست در دیوان سرو
خون گل از بس که جوش غیرت از رشک تو زد	می چکد چون شمع آتش از سر مژگان سرو
دوستی با تازه رویان عمر می سازد دراز	صد نهال غنچه پیشانی بلاگردان سرو!
حرز آزادی بلاگردان چندین آفت است	نیست تاراج خزان را دست بر دامان سرو
گر چه طوق بندگی عمری است دارم بر گلو	برگ سبزی نیستم شرمنده احسان سرو
صائب آن شمشاد قد هرگه به بستان می رود	می شود صد طوق گردن بیشتر نقصان سرو
