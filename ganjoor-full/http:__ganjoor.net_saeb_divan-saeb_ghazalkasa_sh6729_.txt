پشت پا زن بر دو عالم تا فلک پیما شوی	از سر دنیا و دین برخیز تا رعنا شوی
شد حباب از خودنمایی گوی چوگان فنا	سعی کن تا در محیط عشق ناپیدا شوی
طوطی از خاموشی آیینه می آید به حرف	مهر خاموشی به لب زن تا به دل گویا شوی
بینش ظاهر غبار دیده باطن بود	خاک زن در چشم ظاهر تا به جان بینا شوی
غور کن در بحر هستی تا گهر آری به کف	ورنه با دست تهی چون کف ازین دریا شوی
با هوسناکان به یک پیمانه نتوان می کشید	سعی کن صائب شهید تیغ استغنا شوی
