مشمر ز عمر خود نفس ناشمرده را	دفتر مساز این ورق باده برده را
با زاهد فسرده مکن گفتگوی عشق	تلقین نکرده است کسی خون مرده را
تخمی که سوخت، سبز نگردد ز نوبهار	افسرده تر کند می گلگون فسرده را
بپذیر عذر باده کشان را، که همچو موج	در دست خویش نیست عنان، آب برده را
اندیشه کن ز باطن پیران که چون چنار	هست آتشی نهفته به دل سالخورده را
صائب نظر به سیب زنخدان یار نیست	دندان به پاره های دل خود فشرده را
