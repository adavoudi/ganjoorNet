از شش جهت به کعبه مقصد سبیل هست	در هر زمین که جاده نباشد دلیل هست
دل را ز دوستان گرانجان نگاه دار	بر گرد کعبه تو هم اصحاب فیل هست
بی شمع آه، راه طلب طی نمی شود	چون آفتاب و ماهت اگر صد دلیل هست
در خون دل مضایقه با غم نمی کنیم	دایم درین پیاله شراب سبیل هست
غیر از دل گرامی ارباب عشق نیست	گر بیضه ای به زیر پر جبرئیل هست
در حشر، کار تشنه دیدار مشکل است	ورنه برای تشنه لبان سلسبیل هست
افکار مولوی و سنایی است، بی سخن	گر زان که فکر صائب ما را عدیل هست
