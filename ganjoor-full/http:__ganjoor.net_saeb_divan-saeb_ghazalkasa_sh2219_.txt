لطف و قهر زمانه هر دو یکی است	گره دام و دانه هر دو یکی است
پشت و رو نیست کار دنیا را	شب و روز زمانه هر دو یکی است
دیده خوابناک غفلت را	صور حشر و فسانه هر دو یکی است
خنده برق در سبکسیری	با نشاط زمانه هر دو یکی است
خاکساران بی تعین را	مسند و آستانه هر دو یکی است
نقد باشد قیامت عاشق	پیش ما گور و خانه هر دو یکی است
نیست از هم جدا دل و دلدار	چون دو لب، این دو دانه هر دو یکی است
جلوه آب خضر در ظلمات	با شراب شبانه هر دو یکی است
خانه با یار خانگی زیباست	ورنه زندان و خانه هر دو یکی است
ما که از بال خویش در قفسیم	بیضه و آشیانه هر دو یکی است
نسبت کشتی شکسته ما	با کنار و میانه هر دو یکی است
صائب این آن غزل که تنها گفت	بد و نیک زمانه هر دو یکی است
