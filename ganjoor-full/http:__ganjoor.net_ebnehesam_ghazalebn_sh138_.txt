به رویت گر نظر کردیم ، کردیم 	بکویت گر گذر کردیم ، کردیم
چو گویند از دهانت تنگدستان	سخن گر مختصر کردیم ، کردیم
به امید لب شکر فشانت	تمنّا شکر کردیم ، کردیم
لبت در بوسه گر کامم روا کرد	تقاضای دگر کردیم ، کردیم
به رویت کان تماشاگاه جانست	تماشایی اگر کردیم ، کردیم
ز سودای پریشانی زلفت	صبا را گر خبر کردیم ، کردیم
به پیش ناوک دلدوز چشمت	اگر جان را سپر کردیم ، کردیم
جفای روی خوبت گر حوالت	به دوران قمر کردیم ، کردیم
من و ابن حسام از خاک پایت	چو سرمه در بصر کردیم ، کردیم
