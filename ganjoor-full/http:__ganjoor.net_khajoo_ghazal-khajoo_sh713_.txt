ز باد نکهت دو تات می‌جوئیم	ز باده ذوق لب جان فزات می‌جوئیم
نسیم گلشن فردوس و آب چشمهٔ خضر	بخاک پات که از خاک پات می‌جوئیم
به جست و جوی تو عمری که نگذرد با دست	گمان مبر که ز باد هوات می‌جوئیم
جفا مجوی و میازار بیش ازین ما را	بدین صفت که بزاری وفات می‌جوئیم
اگر تو پیل برانی و اسب در تازی	چگونه رخ ننهیمت چو مات می‌جوئیم
خطا بود که نجوئی مراد خاطر ما	چرا که ما نه ز راه خطات می‌جوئیم
علاج درد مرا گفتمش خطی بنویس	جواب داد که خواجو دوات می‌جوئیم
