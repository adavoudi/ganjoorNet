گذشت از نظرم یار سرگران فریاد	نظر نکرد به این چشم خونفشان فریاد
به یک دهن چه فغان سر کنم، که سینه من	تهی ز ناله نگردد به صد دهان فریاد
ز آه سرد شود بند بند من نالان	که از نسیمی خیزد ز نیستان فریاد
چو من به ناله درآیم به رنگ پرده ساز	شود بلند ز هر برگ گلستان فریاد
ز بیم هجر شب وصل من به ناله گذشت	که در بهار کند بلبل از خزان فریاد
بود چو گوش فلک از ستاره پرسیماب	چه حاصل است رساندن به آسمان فریاد؟
نمی رسند به فریاد غافلان، ورنه	در آستین بودم همچو نی نهان فریاد
چنان به درد بنالم ز بی پر و بالی	که خیزد از خس و خاشاک آشیان فریاد
به خوردن دل خود قانعم ز خوان نصیب	هما نیم کنم از درد استخوان فریاد
چه جای زر، که در انصاف بخل می ورزند	ز بی مروتی اهل این زمان فریاد
چو نیست در همه کاروان زبان دانی	چرا کنم چو جرس با دو صد زبان فریاد؟
چو تار چنگ شود مد ناله هر رگ من	چو سر کنم شب هجران دلستان فریاد
رسد نخست به زور آوران شامت ظلم	که پیشتر ز نشان خیزد از کمان فریاد
ز دوری تو شکر لب جدا جدا خیزد	مرا چو نای ز هر بند استخوان فریاد
پرم ز ناله به نوعی که همچو نی خیزد	مرا ز حلقه چشم گهرفشان فریاد
چگونه سرمه به آواز، سینه صاف شود؟	نمی رسد به مقامی در اصفهان فریاد
فغان و ناله عشاق اختیاری نیست	شود ز درد گرانجان سبک عنان فریاد
به گوش دل بشنو ناله های زار مرا	که همچو خامه مرا نیست بر زبان فریاد
نکرد گوش به فریاد من کسی، هرچند	که آمد از دم گرمم به الامان فریاد
به حرف شکوه زبان را اگر نیالایم	ز دردهای گران است ترجمان فریاد
چه گوهرست ندانم نهفته در دل من	که می کند همه شب همچو پاسبان فریاد
درین زمان چنان پست شد ترانه عشق	که در بهار نخیزد ز بلبلان فریاد
نیم سپند که فریاد جسته جسته کنم	مسلسل است مرا بر سر زبان فریاد
به خامشی گره از کار من گشاده نشد	رسد به داد دل تنگ من چسان فریاد؟
اگرچه دادرسی نیست در جهان صائب	ز تنگ حوصلگی می کنم همان فریاد
