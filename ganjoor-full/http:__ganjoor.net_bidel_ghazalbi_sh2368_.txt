وقت‌ست کنم شور جنون عام و بگریم	چون ابر بر آیم به سر بام و بگریم
تا گرد ره هرزه دوی‌ها بنشیند	از آبله چشمی بکنم وام و بگریم
چون ابر به صد دشت و درم اشک فشانی‌ست	کو بخت که یکجا کنم آرام و بگریم
فرصت ز چراغ سحرم بال فشان رفت	از منتظرانم که شود شام و بگریم
شاید نگهی صید کند دانهٔ اشکی	در راه تو چندی فکنم دام و بگریم
چون شمع خموشم بگذارید مبادا	یادم دهد آغاز ز انجام و بگریم
دور از نگهت حاصلم این بس که درین باغ	چشمی دهم آب ازگل بادام و بگریم
نومید وصالم من بیدل چه توان‌کرد	دل خوش‌کنم ای‌کاش به این نام و بگریم
