چون دهد چشم ترم اشک به دامان بیرون	ز آستین بحر کند پنجه مرجان بیرون
بر لب ساغر ازان بوسه سیراب زنند	که نیارد سخن از مجلس مستان بیرون
هر کجا رفت همان چشم به دنبالش بود	سرمه زان روز که آمد ز صفاهان بیرون
خاک غربت بود آیینه ارباب سخن	طوطی آن به که رود از شکرستان بیرون
گل شرم است، که هر فصل بهاران آید	لاله افکنده سر از خاک شهیدان بیرون
چشم زنجیر غریبانه چرا خون نگریست؟	یوسف آن روز که می رفت ز زندان بیرون
(کاروان خط اگر بنده نوازی نکند	که دل ما کشد از چاه زنخدان بیرون؟)
(به جز از من که تردد نکنم از پی رزق	نیست شیری که نیاید ز نیستان بیرون)
به درشتی نتوان برد ز دل غم صائب	نتوان کرد ز دل خار به پیکان بیرون
