خون می چکد از تیغ نگاهی که تو داری	فریاد ازان چشم سیاهی که تو داری
در حمله اول ز جهان گرد برآرد	از خال و خط و زلف، سپاهی که تو داری
هر چند گلی نیست به خوش چشمی نرگس	در خواب ندیده است نگاهی که تو داری
گر در دهن تیغ درآیی ظفر از توست	از دست دعا پشت و پناهی که تو داری
مهر تو محال است جهانگیر نگردد	از سبزه خط مهر گیاهی که تو داری
آهو نتواند ز سر تیر تو جستن	دل چون جهد از تیر نگاهی که تو داری؟
برقی است که ابرش ز سیه خانه لیلی است	در زلف سیه روی چو ماهی که تو داری
با خودشکنی، داعیه سرکشی و ناز	می بارد ازان طرف کلاهی که تو داری
صائب کمی از گلشن فردوس ندارد	در عالم معنی سر راهی که تو داری
