بیاد عشق ما میسوز و میساز	بدرد بی‌وفا میسوز و میساز
سفر دیگر مکن زینجا بجائی	در اقلیم بلا میسوز و میساز
چو پروانه بدل نوریت گرهست	بگرد شمع ما میسوز و می ساز
چو بلبل گر هوای باغ داری	درین گل زار ما میسوز و می ساز
دلت از جور ما گر تیره گردد	به امید صفا میسوز و می ساز
بحلوای وصالت گر امید است	درین دیک جفا میسوز و می ساز
گهی در آتش ما شعله میزن	بخوی تند ما میسوز و می ساز
گهی در فرقت ما صبر میکن	به امید لقا میسوز و می ساز
که از وصل خودش ما کام میجوی	درین نور و ضیا میسوز و می ساز
سر زلفم اگر در شستت آید	در آن دام بلا میسوز و می ساز
وفا از ما مجو ما را وفا نیست	درین جور و جفا میسوز و می ساز
کسان عشق بتان ورزندای فیض	تو در عشق خدا میسوز و میساز
