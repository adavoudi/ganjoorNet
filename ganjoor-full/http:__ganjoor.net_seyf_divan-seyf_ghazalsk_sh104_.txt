کیست کاندر دو جهان عاشق دیدار تو نیست	کو کسی کو بدل و دیده خریدار تو نیست
دور کن پرده زرخسار و رقیب از پهلو	که مرا طاقت نادیدن دیدار تو نیست
در تو حیرانم وآنکس که ندانست ترا	وندر آن کس که بدانست وطلب کارتو نیست
در طلب کاری گلزار وصالت امروز	نیست راهی که درو پای من وخار تو نیست
شربت وصل ترا وقت صلای عام است	زآنکه در شهر کسی نیست که بیمار تو نیست
من بشکرانه وصلت دل وجان پیش کشم	گر متاع دل وجان کاسد بازار تو نیست
در بهای نظری از تو بدادم جانی	بپذیر از من اگرچند سزاوار تو نیست
وصل تو خواستم از لطف تو روزی، گفتی	چون مرا رای بود حاجت گفتار تو نیست
سیف فرغانی ازتو بکه نالد چون هیچ	«کس ندانم که درین شهر گرفتار تو نیست »
