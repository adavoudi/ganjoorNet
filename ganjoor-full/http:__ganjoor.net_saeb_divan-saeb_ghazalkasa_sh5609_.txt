گر شوی با خبر از سوز دل بیتابم	دم آبی نخوری تا نکنی سیرابم
محرمی نیست در آفاق به محرومی من	عین دریایم و سرگشته تر از گردابم
شور من حق نمک بر همه دلها دارد	نیست ممکن که فراموش کنند احبابم
بس که آلوده عصیان شده ام، می ترسم	که درین گرد زمین گیر شود سیلابم
نبض من چون رگ سنگ است ز جستن ایمن	بس که سنگین شده ز افسانه غفلت خوابم
خامشی داردم از مردم کج بحث ایمن	نیست چون ماهی لب بسته غم قلابم
برگ عیش است مرا باعث غفلت صائب	همچو نرگس برد ایام بهاران خوابم
