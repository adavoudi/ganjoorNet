بر ز نخدان تو هرکس که نگاه اندازد	گر بود خضر، دل خویش به چاه اندازد
گرد بر دامن دریای کرم ننشیند	ابر اگر سایه رحمت به گیاه اندازد
عقده مشکل ما را به نسیمی دریاب	تا به کی آه به اشک، اشک به آه اندازد؟
در گذر از سر نظاره آن قد بلند	کاین تماشا ز سر چرخ کلاه اندازد
دور باش مژه از هر دو طرف استاده است	زهره کیست بر آن چشم نگاه اندازد؟
شکوه در دل گره و جرأت گفتارم نیست	مگر این سلسله را اشک به راه اندازد
صائب از درد تغافل دل اگر خون گردد	به ازان است کسی رو به نگاه اندازد
