ای خدنگ آه کوتاهی مکن در کین چرخ	چشمه های خون روان کن از دل سنگین چرخ
شعله سودا سزاوار سر پرشور ماست	آتش خورشید خواهد مجمر زرین چرخ
تیغ و جام می به کف بیرون خرامید آفتاب	تا شود روشن که همدست است مهر و کین چرخ
قسمت شب زنده داران می شود انوار فیض	نافه اندازد دل شب آهوی مشکین چرخ
با مسیحای مجرد زیر یک پیراهن است	چون نسوزد شمع مهر و ماه بر بالین چرخ؟
مو بر اندامش زبان مار و افعی می شود	از ستاره هر که را دندان نماید کین چرخ
با زبان گندمین خود قناعت کرده ایم	نیست ما را چشم رزق از خوشه پروین چرخ
