منم که فیض شراب از کتاب می گیرم	به همت از گل کاغذ گلاب می گیرم
هوای عالم آب است سازگار مرا	دل از پیاله و جان از شراب می گیرم
در آتش است صراحی ز صبح خیزی من	همیشه چشم قدح را به خواب می گیرم
ز چشم مست بتان چشم مردمی دارم	چه ظالمم که خراج از خراب می گیرم
نشاط رفته ز عمر گذشته می خواهم	حساب موج از بحر سراب می گیرم
به زور بازوی همت چو لعل در دل سنگ	فروغ تربیت از آفتاب می گیرم
اگر به گوش صدف صائب این غزل خوانم	هزار دامن در خوشاب می گیرم
