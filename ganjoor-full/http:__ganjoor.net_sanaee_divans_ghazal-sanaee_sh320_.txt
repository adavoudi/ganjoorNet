ای دوست ره جفا رها کن	تقصیر گذشته را قضا کن
بر درگه وصل خویش ما را	با حاجب بارت آشنا کن
در صورت عشق ما نگارا	بدخویی را ز خود جدا کن
آخر روزی برای ما زی	آخر کاری برای ما کن
ماها تو نگار خوش لقایی	با ما دل خویش خوش لقا کن
من دل کردم ز عشق یکتا	تو رشتهٔ دوستی دو تا کن
اکنون که تو تشنهٔ بلایی	راضی شده‌ام هلا بلا کن
ورنه تو که سغبهٔ جفایی	تن در دادم برو جفا کن
در جمله همیشه با سنایی	کاری که کنی تو بی ریا کن
