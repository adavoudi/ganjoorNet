باز عزم شراب خواهم کرد	ساز چنگ و رباب خواهم کرد
آتش دل چو آب کارم برد	چارهٔ کار آب خواهم کرد
جامه در پیش پیر باده فروش	رهن جام شراب خواهم کرد
از برای معاشران صبوح	دل پرخون کباب خواهم کرد
با بتان اتصال خواهم جست	وز خرد اجتناب خواهم کرد
بسکه از دیده سیل خواهم راند	خانهٔ دل خراب خواهم کرد
تا دم صبح دوست خواهم خواند	دعوت آفتاب خواهم کرد
بجز از باده خوردن و خفتن	توبه از خورد و خواب خواهم کرد
همچو خواجو ز خاک میخانه	آبرو اکتساب خواهم کرد
