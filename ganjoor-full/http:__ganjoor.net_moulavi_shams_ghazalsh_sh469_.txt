ای غم اگر مو شوی پیش منت بار نیست	پر شکرست این مقام هیچ تو را کار نیست
غصه در آن دل بود کز هوس او تهیست	غم همه آن جا رود کان بت عیار نیست
ای غم اگر زر شوی ور همه شکر شوی	بندم لب گویمت خواجه شکرخوار نیست
در دل اگر تنگیست تنگ شکرهای اوست	ور سفری در دلست جز بر دلدار نیست
ای که تو بی‌غم نه‌ای می‌کن دفع غمش	شاد شو از بوی یار کت نظر یار نیست
ماه ازل روی او بیت و غزل بوی او	بوی بود قسم آنک محرم دیدار نیست
