دزدیده در آن ابروی پیوسته نظر کن	زنهار ازین دزد کمربسته حذر کن
در رشته بی طاقت جان تاب نمانده است	شیرازه اوراق دل آن موی کمر کن
دزدان دل شب دست به تاراج برآرند	در دور خط از خال رخ یار حذر کن
از دامن خواهش بفشان گرد تعلق	چون موج میان باز به دریای خطر کن
تا افسر شاهان جهان تخت تو گردد	از بحر به یک قطره قناعت چو گهر کن
در قبضه خاک آن گهر پاک نگنجد	گر عارفی از کعبه و بتخانه گذر کن
کمتر نتوان بود درین باغ ز شبنم	صائب سری از روزن خورشید بدر کن
