هر دلی کز عشق گوهر آب شد، گوهر شود	هر که را سوزد درین دریا نفس، عنبر شود
گوشه گیری فیضها دارد درین وحشت سرا	قطره از دریا چو رو پنهان کند گوهر شود
ناقصان را شهپر دعوی است دنیای خسیس	چون شرر با خار آمیزد زبان آور شود
راستی دامان جمعیت به دست آوردن است	رشته چون هموار شد شیرازه گوهر شود
جلوه سرو لب کوثر کند مژگان او	دیده هر کس که از اشک ندامت تر شود
آتش سوزان بود نزدیکی سیمین بران	رشته در عقد گهر هر روز لاغرتر شود
دیده از وضع مکرر خون خود را می خورد	ورنه دل در هر تپیدن عالم دیگر شود
می شود بر کاملان اوضاع دنیا خوشگوار	تلخی از دریا نبیند قطره چون گوهر شود
در دل پرآتش خود جای صائب چون دهم؟	نازنینی را که گل در پیرهن اخگر شود
