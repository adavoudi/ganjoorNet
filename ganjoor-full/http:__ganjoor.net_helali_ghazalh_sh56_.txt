رفتست عزیز من و مکتوب نوشتست	یوسف خبر خویش به یعقوب نوشتست
شد نامهٔ محبوب خط بندگی من	من بندهٔ آن نامه که محبوب نوشتست
گفتست بخواند سگ آن کوی سلامم	بنگر که سلامی به چه اسلوب نوشتست
باز این خط خوب و رقم تازه بلایی‌ست	این تازه رقم را چه بلا خوب نوشتست
بر نامه سیاهی طلبد آیت رحمت	ما طالب آنیم که مطلوب نوشتست
بر صفحهٔ رخسار تو آن خط دلاویز	یا رب! قلم صنع چه مرغوب نوشتست!
یاری که به من نامه نوشتست، هلالی	عیسی‌ست، شفانامه به ایوب نوشتست
