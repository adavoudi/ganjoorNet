دشت بیرون نامده است از ماتم مجنون هنوز	داغها از لاله دارد سینه هامون هنوز
دامن از خون شفق صبح قیامت پاک کرد	می تراود از سر خاک شهیدان خون هنوز
گر چه شیرین سبکرو عمرها شد رفته است	شمع روشن می توان کرد از پی گلگون هنوز
نگسلد پیوند روحانی ز دست انداز مرگ	می توان از خم شنید آواز افلاطون هنوز
عشق بر لوح دلم روزی که رنگ داغ ریخت	ساده بود از نفش اختر صفحه گردون هنوز
زان می روشن که در پیمانه خورشید ریخت	عشق آتشدست، می گردد سرگردون هنوز
صائب از اشکی که چشم من نثارش کرده است	می جهد چون برق نبض موجه جیحون هنوز
