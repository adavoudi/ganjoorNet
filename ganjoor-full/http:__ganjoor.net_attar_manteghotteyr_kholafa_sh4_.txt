خواجهٔ حق پیشوای راستین	کوه حلم و باب علم و قطب دین
ساقی کوثر، امام رهنمای	ابن عم مصطفا، شیرخدای
مرتضای مجتبا، جفت بتول	خواجهٔ معصوم، داماد رسول
در بیان رهنمونی آمده	صاحب اسرار سلونی آمده
مقتدا بی‌شک به استحقاق اوست	مفتی مطلق علی الاطلاق اوست
چون علی از غیبهای حق یکیست	عقل را در بینش او کی شکیست
هم ز اقضیکم علی جان آگه است	هم علی ممسوس فی ذات الله است
از دم عیسی کسی گر زنده خاست	او بدم دست بریده کرد راست
گشته اندر کعبه آن صاحب قبول	بت شکن بر پشتی دوش رسول
در ضمیرش بود مکنونات غیب	زان برآوردی ید بیضا ز جیب
گر ید بیضا نبودیش آشکار	کی گرفتی ذوالفقار آنجا قرار
گاه در جوش آمدی از کار خویش	گه فرو گفتی به چه اسرار خویش
در همه آفاق هم دم می‌نیافت	در درون می‌گشت و محرم می‌نیافت
