جز خدا را بندگی حیفست حیف	بی غم او زندگی حیفست حیف
درغمش در خلد عشرت چون کنم	ماندگی از بندگی حیفست حیف
جز بدرگاه رفیعش سر منه	بهر غیر افکندگی حیفست حیف
سر ز عشق و دل ز غم خالی مکن	بی‌خیالش زندگی حیفست حیف
عمر و جان در طاعت حق صرف کن	در جهان جز بندگی حیفست حیف
کالبد را پرورش ظلمست ظلم	جان کند جز بندگی حیفست حیف
جان و دل در باز در راه خدا	غیر این بازندگی حیفست حیف
اهل دنیا را سبک کن ناتوان	با گران افکندگی حیفست حیف
یارب از عشقت بده شوری مرا	فیض را افسردگی حیفست حیف
