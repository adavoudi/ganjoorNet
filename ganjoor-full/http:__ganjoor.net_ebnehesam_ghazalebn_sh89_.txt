می بیارید که ایام بهار است امروز	نرگس از ساغر زر جرعه گسار است امروز
دیدهٔ خوش نظر باغ خمار آلود است	قدح لاله پر از نوش گوار است امروز
هم نسیم چمن از باغ بُخور انگیز است	هم شمیم سحری مجمره دار است امروز
گل خوشبوی نشان می‌دهد از طلعت دوست	سرو دلجوی تو گویی قد یار است امروز
چمن از لاله و از سنبل تر پنداری	راست مانند رخ و زلف نگار است امروز
دی گذر کرد ندانیم به فردا که رسد	حیف از این لحظه که در عین گذار است امروز
در چنین فصل که گفتم سخن ابن حسام	از لب مطرب خوش لهجه به کار است امروز
