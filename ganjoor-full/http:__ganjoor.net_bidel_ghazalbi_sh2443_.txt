آه ناکام چه مقدار توان خون خوردن	زین دو دم زندگیی تا به قیامت مردن
داغ یأسم‌که به‌کیفیت شمع است اینجا	آگهی سوختن و بستن چشم افسردن
فرصت هستی از ایمای تعین خجل است	صرفهٔ نقد شرر نیست ‌مگر نشمردن
پارسایی چقدر شرم فضولی دارد	بال سعی مگس و ناله به عنقا بردن
مشت خاکیم‌کمینگاه هوایی‌که مپرس	چه خیالست به پرواز عنان نسپردن
دل تنک حوصله و دشت تعلق همه خار	یا رب این آبله را چند توان آزردن
چه توان کرد به هر بی‌جگری‌ها بیدل	ناگزیریم ز دندان به جگر افشردن
