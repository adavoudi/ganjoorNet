عمر بی روی یار چون باشد	بوستان بی بهار چون باشد
عشق با من چه می کند دانی	آتش و مرغزار چون باشد
چند گویی که باغمش چونی	ملخ و کشتزار چون باشد
بار بر سر گرفته ره درپیش	رفته در پای خار چون باشد
من پیاده کمند در گردن	هم ره من سوار چون باشد
عالمی در وصال و من محروم	عید و من روزه دار چون باشد
درچنین کار دورم از دل و صبر	هیچ دانی که کار من چون باشد
شتری زیر بار در صحرا	بگسلد ازقطار چون باشد
خود تو دانی که سیف فرغانی	دور از روی یار چون باشد
