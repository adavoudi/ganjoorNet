در دور قمر نقطهٔ خورشید ببینید	در جام جم آن حضرت جمشید ببینید
در دیدهٔ ما نور جمالش بتوان دید	دیدید در این دیده و وادید ببینید
در بحر در آئید و حبابش به کف آرید	در صورت ما معنی توحید ببینید
گر چه شب قدر است چو صاحب نظرانید	چون روز در این شب مه و خورشید ببینید
بس فکر کند عاقل و نقشی بنگارد	تحقیق نمی داند و تقلید ببینید
گشتیم مجرد ز وجود و ز عدم هم	آئید درین خلوت و تجرید ببینید
سید به همه آینه روئی بنموده	آن یار کهن باز به تجدید ببینید
