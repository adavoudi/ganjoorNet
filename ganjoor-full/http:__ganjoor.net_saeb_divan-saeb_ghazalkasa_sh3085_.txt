بهشت و دوزخ ما هجر و وصل آن پسر باشد	صراط مردم باریک بین موی کمر باشد
به خط بردم پناه از آتش رویش، ندانستم	عیار شعله نیلوفری جانسوزتر باشد
عیار بدگهر از صحبت نیکان نیفزاید	گره بر دل نچسبد گرچه پهلوی گهر باشد
تغافل برنتابد خوان یغما، دست بیرون کن	جگر خوردن درین میدان نصیب بیجگر باشد
سر تسلیم بر خط ارادت نه، فراغت کن	که خون مرده ایمن از گزند نیشتر باشد
سلامت شبنم از سرچشمه خورشید باز آمد	حضور خاطر ما نیست دایم در سفر باشد
زبان کلک شکربار را چندی بگز صائب	مکرر می گزد دل را اگر شهد و شکر باشد
