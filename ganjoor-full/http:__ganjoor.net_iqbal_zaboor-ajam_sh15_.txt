این جهان چیست صنم خانهٔ پندار من است	جلوهٔ او گرو دیدهٔ بیدار من است
همه آفاق که گیرم به نگاهی او را	حلقه ئی هست که از گردش پرگار من است
هستی و نیستی از دیدن و نا دیدن من	چه زمان و چه مکان شوخی افکار من است
از فسون کاری دل سیر و سکون غیب و حضور	اینکه غماز و گشاینده اسرار من است
آن جهانی که درو کاشته را می دروند	نور و نارش همه از سبحه و زنار من است
ساز تقدیرم و صد نغمهٔ پنهان دارم	هر کجا زخمهٔ اندیشه رسد تار من است
