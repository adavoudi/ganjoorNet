ذوق ما در جهان نمی گنجد	حال ما در بیان نمی گنجد
دلبرم دلنوازئی فرمود	در برم دل از آن نمی گنجد
در دل عاشقان خوشی گنجد	آنکه در جسم و جان نمی گنجد
زر چه باشد چو سر ندارد قدر	دل که باشد چو جان نمی گنجد
جان و جانان حریف یکدگرند	غیر رطل گران نمی گنجد
برو ای عقل دور شو ز اینجا	جبرئیل این زمان نمی گنجد
ما کلام خدا که می خوانیم	سخن این و آن نمی گنجد
بزم عشق است و ما سبک روحیم	زاهد جان گران نمی گنجد
نعمت الله حریف و ساقی یار	غیر او در میان نمی گنجد
