چنان کز آن لب خامش عتاب می بارد	ز آرمیدن ما اضطراب می بارد
ترست از عرق شرم چهره تو مدام	ستاره دایم ازین آفتاب می بارد
به چشم عاشق لب تشنه سبزه لب جوست	اگرچه زهر ز تیغ عتاب می بارد
که گفته است در ابر سفید باران نیست؟	که شرم حسن ز روی نقاب می بارد
دگر کدام جگر تشنه را گداخته است؟	که آب رحم ز موج سراب می بارد
کمر به خون که بسته است تیغ غمزه او؟	که همچو جوهر ازو پیچ و تاب می بارد
ز خنده که فتاده است در دلم آتش؟	که جای اشک، نمک زین کباب می بارد
ز غافلان چه توقع، که در زمانه ما	ز روی دولت بیدار خواب می بارد
ز گریه منع دل داغدار نتوان کرد	ز گوهری که یتیم است آب می بارد
خیال روی که در دل گذشت صائب را؟	که دیگر از دم گرمش گلاب می بارد
