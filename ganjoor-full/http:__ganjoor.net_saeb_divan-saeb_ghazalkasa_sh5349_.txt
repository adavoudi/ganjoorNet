می شدم بیرون ز خود گر منزل می داشتم	دست و پایی می زدم گر ساحلی می داشتم
بهترست از عقل ناقص چون جنون کامل افتاد	کاشکی من هم جنون کاملی می داشتم
ای که گویی دست بر دل نه مکن بیطاقتی	می نهادم دست بر دل گر دلی می داشتم
دانه اشکی که دارم چون صدف در دل گره	می فشاندم گر زمین قابلی می داشتم
بیقراریهای من می داشت پایان چون سپند	راه فریادی اگر در محفلی می داشتم
در گرفتاری است آزادی درین بستانسرا	می شدم آزاد اگر پا در گلی می داشتم
دیگ بحر از احتیاج ابر می آید به جوش	جوش احسان می زدم گر سایلی می داشتم
گرد من بیرون نمی رفت از بیابان جنون	همچو مجنون گر امید محملی می داشتم
از دل بی حاصل خود شرمسارم جای دل	در بغل ای کاش فرد باطلی می داشتم
از تلاش گلشن فردوس فارغ می شدم	جا اگر در خاطر صاحبدلی می داشتم
باده را می داشت خونم داغ از جوش نشاط	در نظر گر دست و تیغ قاتلی می داشتم
آه من صائب نمی شد سرد چون باد خزان	از بهار زندگی گر حاصلی می داشتم
