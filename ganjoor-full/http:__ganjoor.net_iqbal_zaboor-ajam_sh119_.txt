دم مرا صفت باد فرودین کردند	گیاه را ز سرشکم چو یاسمین کردند
نمود لالهٔ صحرا نشین ز خونابم	چنانکه بادهٔ لعلی به ساتگین کردند
بلند بال چنانم که بر سپهر برین	هزار بار مرا نوریان کمین کردند
فروغ آدم خاکی ز تازه کاریهاست	مه و ستاره کنند آنچه پیش ازین کردند
چراغ خویش بر افروختم که دست کلیم	درین زمانه نهان زیر آستین کردند
در آبسجده و یاری ز خسروان مطلب	که روز فقر نیاکان ما چنین کردند
