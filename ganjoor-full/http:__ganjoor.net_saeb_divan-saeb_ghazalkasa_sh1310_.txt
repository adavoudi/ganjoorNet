نیست یک شادی که انجامش به غم پیوسته است	از لب خندان به جز خون در دهان پسته نیست
یک دل آسوده نتوان یافت در زیر فلک	در بساط آسیا یک دانه نشکسته نیست
در رحم اطفال از تحصیل روزی فارغند	مانع رزق مقدر خانه دربسته نیست
از سبکرو نقش هیهات است ماند بر زمین	رهنوردی را که باشد نقش پا، آهسته نیست
فارغ است از امتداد قطره های اشک من	آن که می گوید گره در رشته نگسسته نیست
از می لعلی نمی گردد بدخشان سینه اش	دست هر کس چون سبو در زیر سر پیوسته نیست
می توان ره برد از سیما به کنه هر کسی	شاهدی گلزار رنگین را به از گلدسته نیست
پیش ما صائب که هر صیدی به دام آورده ایم	هیچ صیدی در جهان چون معنی برجسته نیست
