گل عذار تو از درد نیمرنگ مباد!	به خنده تو ز تبخاله جای تنگ مباد!
مباد نبض تو چون موج مضطرب هرگز	میان طبع تو و اعتدال جنگ مباد!
پی علاج تو کز تب چو آفتاب شدی	مسیح را به فلک فرصت درنگ مباد!
سبک، گرانی خود درد از سرت ببرد	چو آفتاب بر آیینه تو زنگ مباد!
به چهره ات عرق سرد و گرم و تر بدود	غبار عارضه را بر رخت درنگ مباد!
ز جام صحت جاوید لاله گون باشی	بهار عافیتت در خمار رنگ مباد!
امیدوار چنانم به لطف حق صائب	که آه من به فلک بیش ازین به جنگ مباد!
