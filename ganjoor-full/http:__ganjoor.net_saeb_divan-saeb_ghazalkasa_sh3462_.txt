شکوه اهل دل از خلق نهان می باشد	این عقیقی است که در زیر زبان می باشد
صحبت راست روان راست نیاید با چرخ	تیر یک لحظه در آغوش کمان می باشد
بی ندامت نبود صحبت بی حاصل خلق	شمع در انجمن انگشت گزان می باشد
جگر غنچه ز همصبحتی خار گداخت	غم به دلهای سبکروح گران می باشد
عشق هرچند که در نام و نشان ممتازست	طالب مردم بی نام و نشان می باشد
حسن را در دم خط ناز و غرور دگرست	خواب در وقت سحرگاه گران می باشد
خط برآورد و همان چهره او ساده نماست	در صفا جوهر آیینه نهان می باشد
در خموشی نشود جوهر مردم ظاهر	صائب این گنج نهان زیر زبان می باشد
