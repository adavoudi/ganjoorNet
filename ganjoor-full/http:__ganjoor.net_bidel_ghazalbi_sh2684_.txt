به مکتب هوس از کیف و کم چه فهمیدی	تو فطرت عدمی از عدم چه فهمیدی
نظر بر اوج سپهرت بلند تاخت چه دید	سرت به زانو اگر گشت خم چه فهمیدی
زبان به حرف گشودی چه بود آهنگت	دو لب دمی که رساندی بهم چه فهمیدی
هزار رنگ خطت ریخت از زبان لیکن	کسی نگفت ترا ای قلم چه فهمیدی
به رشته‌های نفس نغمه‌ای جز ارّه نبود	ازین ترانه که گفتی منم چه فهمیدی
بلند و پست تو چون شمع دودی و داغیست	به سر چه دیدی و زیر قدم چه فهمیدی
قفای سایه دویدی ز شخص شرمت باد	دل آب گشت ز دیر و حرم چه فهمیدی
سواد معنی و صورت ز فهم مستغنی‌ست	صمد اگر صمد است از صنم چه فهمیدی
بغیر وهم که در درسگاه فطرت نیست	منت به هیچ قسم می‌دهم چه فهمیدی
فرامشی سبقم کیست تا ازو پرسم	که من به یاد تو گر آمدم چه فهمیدی
چنین که بیدل ما نارسای عرفان ماند	مباد غرهٔ دانش تو هم چه فهمیدی
