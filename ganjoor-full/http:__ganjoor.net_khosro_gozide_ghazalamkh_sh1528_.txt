ای میر همه شکر فروشان	توبه شکن صلاح کوشان
عشاق ز دست چون تو ساقی	خونابه به جای باده نوشان
در میکده غمت سفالی	نرخ همه معرفت فروشان
یک خرقه رخت درست نگذاشت	در صومعه کبود پوشان
در کاوش کنه خوبی تو	کند است خیال تیزهوشان
از پرده چو گل دمی برون آی	باد همه نیکوان فروشان
خوش وقت تو کآگهی نداری	از آتش سینه های جوشان
بیدار نگشت نرگس مست	از ناله بلبل خروشان
از تو سخنی به هر ولایت	خسرو به ولایت خموشان
