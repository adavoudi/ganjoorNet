گمان مبر که ز مهر تو دست وادارم	که گر چه خاک زمینم کنی، هوا دارم
اگر جهان همه دشمن شوند باکی نیست	مرا ز غیر چه اندیشه؟ چون ترا دارم
مرا که روز و شب اندیشهٔ تو باید کرد	نظر به مصلحت کار خود کجا دارم؟
به وصل روی تو ایمن کجا توانم بود؟	که دشمنی چو فراق تو در قفا دارم
دلم شکستی و مهرت وفا نکرد، که من	به خردهای چنان با تو ماجرا دارم
ز آشنا دل مردم درست گردد و من	شکسته دل شدن از یار آشنا دارم
قبول کن ز من، ای اوحدی و قصهٔ عقل	به من مگوی، که من درد بی‌دوا دارم
