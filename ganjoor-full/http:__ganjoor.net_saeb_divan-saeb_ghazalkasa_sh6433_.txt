یک چند خواب راحت بر خود حرام گردان	در ملک بی نشانی خود را به نام گردان
کار جهان تمامی هرگز نمی پذیرد	پیش از تمامی عمر خود را تمام گردان
سودای آب حیوان بیم زیان ندارد	عمر سبک عنان را صرف مدام گردان
در یک جهان مکرر نتوان معاش کردن	خود را جهان دیگر از یک دو جام گردان
از صحبت لئیمان چون برق و باد بگریز	اوقات چون گرامی است صرف کرام گردان
از بندگی به شاهی راهی است چون کف دست	آزاده ای چو یابی خود را غلام گردان
چون دور هستی ما ساقی به آخر آید	بر گرد باده ما را چون خط جام گردان
یک نیم مست مگذار ساقی درین خرابات	هر ماه نو که سر زد ماه تمام گردان
دست از رکاب همت کوته مکن چو صائب	نه توسن فلک را با خویش رام گردان
