خوشم به باده گلگون که رنگ او دارد	رگی ز تلخی آن یار تندخو دارد
سر بریده شبنم به آفتاب رسید	همان امید مرا گرم جستجو دارد
چگونه جلوه کند آفتاب یکرنگی؟	درین زمانه که آیینه پشت و رو دارد
همین نه گردن شیطان ز کبر دارد طوق	به هر که بنگری این طوق در گلو دارد
ز بوی یاسمن یأس مغز من تازه است	گل امید ندانسته ام چو بو دارد
ز لاله زار شهادت قدم برون مگذار	بغیر تیغ که آبی دگر به جو دارد؟
مجوی سر خط آزادی از فلک صائب	که خود ز کاهکشان طوق در گلو دارد
