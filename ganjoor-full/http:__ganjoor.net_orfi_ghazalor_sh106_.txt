زبان ز نکته فرو ماند و راز من باقی است	بضاعت سخن آخر شد و سخن باقی است
گمان مبر که تو چون بگذری جهان بگذشت	هزار شمع بکشتند و انجمن باقی است
کسی که محرم باد صبا ست می داند	که با وجود خزان بوی یاسمن باقی است
ز شکوه های جفایت دو کون پر شد، لیک	هنوز رنگ ادب بر رخ سخن باقی است
نماند قاعده ی مهر کوهکن به جهان	ولی عداوت پرویز و کوهکن باقی است
مگو که هیچ تعلق نماند عرفی را	تعلقی که نبودش به خویشتن باقی است
