چون بگذری دلم به تپیدن در اوفتد	دستم ز غم به جامه دریدن در اوفتد
گر پرتوی ز روی تو افتد بر آسمان	ماهش چو مشتری به خریدن در اوفتد
ور قامتت به باغ درآید، ز شرم او	حالی به قد سرو خمیدن در اوفتد
پرواز مرغ جان نبود جز به کوی تو	روزی که اتفاق پریدن در اوفتد
جان کمترین نثار تو باشد ز دست ما	آن ساعتی که فرصت دیدن در اوفتد
دانم که: بر حکایت من رحمت آوری	وقتی گرت مجال شنیدن در اوفتد
خلوت نشین خیال تو گر در دل آورد	چون اوحدی به کوچه دویدن در اوفتد
