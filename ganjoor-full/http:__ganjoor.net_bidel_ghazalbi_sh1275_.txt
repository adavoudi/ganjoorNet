سپند بزم تو تا بیقرار گردد و نالد	تپیدن از دل من آشکار گردد و نالد
هزارکعبه و لبیک محو شوق‌پرستی	که‌گرد دل چونفس یکدوبارگردد و نالد
چه نغمه‌ها که ندارد ز خود تهی شدن من	به ذوق آنکه نفس نی سوار گردد و نالد
ز ساز جرات عشاق‌گل نکرد نوایی	مگر ضعیفی این قوم تارگردد و نالد
من و تظلم الفت‌ کدام دوست چه دشمن	ستم رسیده به هرکس دچار گردد و نالد
چو طایری که دهد آشیان به غارت آتش	نفس به‌گرد من خاکسارگردد و نالد
به ‌گریه خو مکن ای دید‌‌ه کز چکیدن اشکی	دل شکسته مباد آشکار گردد و نالد
هزار قافله شور جرس به چنگ امید	چه باشد اینهمه یک ناله‌وارگردد و نالد
ز روزگار وفا چشم دارم آن‌همه فرصت	که سخت‌جانی من کوهسارگردد ونالد
در آتش افکن وترک ادب مخواه ز بیدل	سپند نیست که بی‌اختیار گردد و نالد
