در رهی میرفت عیسی غرق نور	همرهیش افتاد نیک از راه دور
بود عیسی را سه گرده نان مگر	خورد یک گرده بدو داد آن دگر
پس ازان سه گرده یک گرده بماند	در میان هر دو ناخورده بماند
شد ز بهر آب عیسی سوی راه	همرهش گرده بخورد آنجایگاه
عسی مریم چو آمد سوی او	میندید آن گرده در پهلوی او
گفت آن گرده کجا شد ای پسر	گفت من هرگز ندارم زان خبر
میشدند آن هر دو تن زانجانگاه	تا یکی دریا پدید آمد براه
دست او بگرفت عیسی آن زمان	گشت با اوبر سر دریا روان
چون بران دریاش داد آخر گذر	گفت ای همره بحق دادگر
پادشاهی کاین چنین برهان نمود	کاین چنین برهان بخود نتوان نمود
کاین زمان با من بگو ای مرد راه	تا که خورد آن گرده را آنجایگاه
مرد گفتا نیست آگاهی مرا	چون نمیدانم چه میخواهی مرا
همچنان میرفت عیسی زو نفور	تا پدید آمد یکی آهو ز دور
خواند عیسی آهوی چالاک را	سرخ کرد از خون آهو خاک را
کرد بریانش اندکی هم خورد نیز	تا بگردن سیر شد آن مرد نیز
بعد ازان عیسی مریم استخوانش	جمع کرد و در دمید اندر میانش
آهو آن دم زندگی از سرگرفت	کرد خدمت راه صحرا برگرفت
هم دران ساعت مسیح رهنمای	گفت ای همره بحق آن خدای
کاین چنین حجت نمودت آن زمان	کاگهم کن تو ازان یک گرده نان
گفت سودا دارد ای همره ترا	چون ندانم چون کنم آگه ترا
همچنان آن مرد را با خویش برد	تا پدید آمد سه کوه خاک خرد
کرد آن ساعت دعا عیسی پاک	تا زر صامت شد آن سه پاره خاک
گفت یک پاره ترا ای مرد راست	وان دگر پاره که میبینی مراست
وان سیم پاره مرآنراست آن زمان	کو نهان خوردست آن یک گرده نان
مرد را چون نام زر آمد پدید	ای عجب حالی دگر آمد پدید
گفت پس آن گرده نان من خوردهام	گرسنه بودم نهان من خوردهام
چون ازو عیسی سخن بشنود راست	گفت من بیزارم این هر سه تراست
تو نمیشائی بهمراهی مرا	خود نخواهم من اگر خواهی مرا
این بگفت و زین سبب رنجور شد	مرد را بگذاشت وز وی دور شد
یک زمان بگذشت دو تن آمدند	هر دو زر دیدند دشمن آمدند
آن نخستین گفت جمله زرمراست	وین دو تن گفتند این زر آن ماست
گفت و گوی و جنگشان بسیار شد	هم زفان هم دستشان از کار شد
عاقبت راضی شدند آن هر سه خام	تا بسه حصه کنند آن زر تمام
گرسنه بودند آنجا هر سه کس	بر نیامدشان ز گرسنگی نفس
آن یکی گفتا که جان به از زرم	رفتم اینک سوی شهر ونان خرم
هر دو تن گفتند اگر نان آوری	در تن رنجور ما جان آوری
تو بنان رو چون رسی از ره فراز	زر کنیم آن وقت از سه حصه باز
مرد حالی زر بیار خود سپرد	ره گرفت و دل بکار خود سپرد
شد بشهر و نان خرید و خورد نیز	پس بحیلت زهر در نان کرد نیز
تا بمیرند آن دو تن از نان او	واو بماند و آن همه زر زان او
وین دو تن کردند عهد اینجایگاه	کاین دو برگیرند آن یک را ز راه
پس کنند آن هر سه حصه از دوباز	چون قرار افتاد مرد آمد فراز
هر دو تن کشتند او را در زمان	بعد ازان مردند چون خوردند نان
عیسی مریم چو باز آنجا رسید	کشته و آن مرده را آنجا بدید
گفت اگر این زر بماند بر قرار	خلق ازین زر کشته گردد بیشمار
پس دعا کرد آن زمان از جان پاک	تا شد آن زر همچو اول باز خاک
گفت ای زرگر تو یابی روزگار	کشته گردانی بروزی صد هزار
چه اگر از خاک زر نیکوترست	آن نکوتر زر که خاکش برسرست
زر اگر چه سرخ رو و دلکشست	لیک تادر دست داری آتشست
چون ندارد نرگس تو چشم راه	سیم و زر میدارد ازکوری نگاه
زر که چندین خلق در سودای اوست	فرج استر یاسم خر جای اوست
چون چنین زر میبیندازد ز راه	این دو جا اولیتر او را جایگاه
گر ترا صد گنج زر متواریست	از همه مقصود برخورداریست
گه ببر گاهی بخور گاهی بدار	اینت برخورداریت از روزگار
