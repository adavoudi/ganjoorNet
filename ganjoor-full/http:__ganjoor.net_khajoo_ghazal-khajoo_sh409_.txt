آن رفت که میل دل من سوی شما بود	شب تا بسحر خوابگهم کوی شما بود
آن رفت که پیوسته‌ام از روی عبادت	محراب روان گوشهٔ ابروی شما بود
آن رفت که شمع دل من در شب حیرت	در سوز و گداز از هوس روی شما بود
آن رفت که از نکهت انفاس بهاران	مقصود من سوخته دل بوی شما بود
آن رفت که در تیره شب از غایت سودا	دلبند من خسته جگر موی شما بود
آن رفت که هر دم که ز بابل ز دمی لاف	چشمم همه بر غمزهٔ جادوی شما بود
آن رفت که مرغ دل پر آتش خواجو	پروانهٔ شمع رخ دلجوی شما بود
