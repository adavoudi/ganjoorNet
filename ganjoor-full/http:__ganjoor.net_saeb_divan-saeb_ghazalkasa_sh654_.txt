به هر ترنمی از جای می رود دل ما	سبک رکاب چو بوی گل است محمل ما
زمین سینه ما درد و داغ پروردست	یکی هزار شود تخم اشک در گل ما
شکست آینه ما و توتیا گردید	همان خیال تو استاده در مقابل ما
رسیده ایم به انجام و اول سفرست	ز راه دورتر افتاده است منزل ما
به پیشدستی ما نیست در کرم حاتم	ز آبرو نشود تنگدست، سایل ما
هزار ناخن تدبیر غوطه در خون زد	نشد گشاده شود عقده های مشکل ما
ز سرو گلشن فردوس راست می گذریم	نهال قد تو تا پا فشرده در دل ما
نمی خوریم غم از هیچ رهگذر صائب	خوشا کسی که درآید به گوشه دل ما
