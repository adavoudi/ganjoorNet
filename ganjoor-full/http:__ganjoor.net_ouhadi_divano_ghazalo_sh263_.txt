هیچ روز آن رخ به فرمانم نشد	درد دل برداد و درمانم نشد
دوش راز عشق او بر مرد و زن	قصد آن کردم که برخوانم، نشد
صبر از آن دلدار و دوری زان نگار	گر چه می‌گفتم که: بتوانم، نشد
از شکایت‌ها که هست این بنده را	یک سخن در گوش سلطانم نشد
نیست یک شب، کز غم آن ماهرخ	ناله و زاری به کیوانم نشد
کی فراموشم شود یادش ز دل؟	نقش او چون هرگز از جانم نشد
خود نه او پیشم نمی‌آید به روز	شب خیالش نیز مهمانم نشد
بارها گفتم که: گر دستم دهد	داد ازان دلدار بستانم، نشد
اوحدی گفت: آن پری در عشق ما	نرم شد خیلی، ولی دانم نشد
