بازش هوس شکار برخواست	وز دلشدگان قرار برخاست
او مرکب ناز راند و از خلق	هر سوی فغان زار برخاست
او پیش شکار مست بگذشت	فریاد ازان شکار برخاست
من خاک شوم بر آن زمینی	کز توسن او غبار برخاست
صبر و دل و نام و ننگ ما برد	عشق آمد و هر چهار برخاست
عاشق نه یکی، هزار جان داد	ناله نه یکی، هزار برخاست
خواب دگرش به دیدن آمد	شاد آمد و شرمسار برخاست
از رنج منش چه شد زیادت	وز کشتن من چه کار برخاست
ای عقل، برو، ز ما که نتوان	زین میکده که هوشیار برخاست
با درد خوشم که نام مرهم	از خسرو دلفگار برخاست
