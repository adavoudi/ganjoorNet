نگویمت به خطا سازیا صواب طلب	کمینگر است زخود رفتنت شتاب طلب
اگر حقیقت انجام در نظر داری	ز هرکجاگهرت می‌رسد حباب طلب
شکست آبله هرگام ساغری دارد	سراغ آبی اگر خواهی از سراب طلب
گل نگاهی اگر چیده‌ای ز باغ وصال	به روز هجر ز مژگان ترگلاب طلب
به رفع‌کلفت هر آفتی‌ست تدبیری	گر آتشی به دل افتد زدیده آب طلب
جهان ز خبث تهی‌گشت تا تو بالیدی	به صفرنه فلک از قدر خود حساب طلب
کسی ز مرگ اگر رسم زندگی خواهد	تو هم ز عالم پیری بروشباب طلب
مقیم بیکسی آسوده از پریشانی‌ست	چوگنج عافیت از خانهٔ خراب طلب
تو قاصد هوسی از عدم به سوی وجود	حقیقت نفست خوانده شد جواب طلب
ز جنبش مژه درس اشارتت این است	که هرزه است نگاه اندکی حجاب طلب
بهار می‌طلبی سیر رنگ کن بیدل	ز جلوه آنچه طمع داری از نقاب طلب
