آن را که نیست وسعت مشرب درین سرا	در زندگی به تنگی قبرست مبتلا
هر چند آب شد دل من بی شعور نیست	بیگانه را تمیز کند بحر از آشنا
پاکان ستم ز دور فلک بیشتر کشند	گندم چو پاک گشت خورد زخم آسیا
جست آب را سکندر و شد خضر کامیاب	روزی به قسمت است نه کوشش درین سرا
داغم که خار خار طلب آفتاب را	چندان امان نداد که خاری کشد ز پا
رسم است قد شاخ ز حاصل دو تا شود	گردید قامت تو ز بی حاصلی دوتا
در پرده سیاهی فقرست نور فیض	آب حیات در دل شب می زند صلا
کوه غمی که در دل من پا فشرده است	صائب شود ز سایه او نیلگون، سما
