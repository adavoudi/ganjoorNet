تا چند ز غفلت طرب اندیش نشینم	کو درد که لختی به دل ریش نشینم
یک چشم زدن الفت اشک و مژه‌ کم نیست	ظلمست درین غمکده زین بیش نشینم
در آتش امید سپندم منشانید	ناجسته ز خود چند به تشویش نشینم
گردون دو نفس نقش حصیرم نپسندید	تا پهلوی آسایش درویش نشینم
آب‌ گهرم چند درین‌ کینه پرستان	ممنون دم تیغ و سر نیش نشینم
از نقش قدم سرکشی ناز نشاید	تا محو شدن به‌ که ادب‌ کیش نشینم
بر دامن پاک تو غبارم من بیدل	مگذار که دیگر به سر خویش نشینم
