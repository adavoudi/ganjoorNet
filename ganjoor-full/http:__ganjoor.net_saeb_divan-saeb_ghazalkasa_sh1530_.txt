آتش از خشکی مغزم به دماغ افتاده است	برق در خانه ام از نور چراغ افتاده است
نیشتر می شکند در جگرم موی سفید	رعشه از خنده صبحم به چراغ افتاده است
آتشم در جگر از دیدن خورشید افتاد	یارب این پنبه خونین ز چه داغ افتاده است؟
این سیه مستی از اندازه می افزون است	چشم میگون که بر چشم ایاغ افتاده است؟
باده زنگ از دل مینا نتوانست زدود	تیرگی لازمه پای چراغ افتاده است
صائب از خامه من عنبر تر می ریزد	فکر آن زلف مرا تا به دماغ افتاده است
