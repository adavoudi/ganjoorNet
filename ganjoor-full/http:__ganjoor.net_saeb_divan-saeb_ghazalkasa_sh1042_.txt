توبه از می در بهار نوجوانی مشکل است	تشنه بر گشتن ز آب زندگانی مشکل است
سرمه ای آواز را چون صحبت ناجنس نیست	بلبلان را با زغن هم آشیانی مشکل است
می توان از سست پیوندان به آسانی برید	از دهن دندان کشیدن در جوانی مشکل است
دل ز من خواهی نخواهی برد آن چشم کبود	پنجه کردن با بلای آسمانی مشکل است
هر که را چون بوی پیراهن بود چشمی به راه	قطع ره کردن به پای کاروانی مشکل است
هر گرانخوابی نمی گردد به صائب هم خیال	با براق برق جولان همعنانی مشکل است
