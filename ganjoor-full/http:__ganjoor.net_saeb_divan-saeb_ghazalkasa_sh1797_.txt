به آبداری لعل تو هیچ گوهر نیست	به این صفا، گهری در ضمیر کوثر نیست
مرا به ساغری ای خضر نیک پی دریاب	که بی دلیل ز خود رفتنم میسر نیست
توانگرست به یک مشت خاک، دیده فقر	دل حریص به صد گنج زر توانگر نیست
شهادتی که بود دیگری وسیله آن	ز زندگانی خضر و مسیح کمتر نیست
من و تردد خاطر، خدا نگه دارد!	به قلزمی که منم، موج او شناور نیست
دل شکسته ما را به لطف خود بپذیر	نظر به مورچه، پای ملخ محقر نیست
ببر ز خویش اگر جنت آرزو داری	که دوزخی بتر از صحبت مکرر نیست
حمایت ضعفا مانع پریشانی است	وگرنه رشته سزاوار قرب گوهر نیست
ز چاک دل بود امید فتح باب مرا	چو آفتاب مرا روی دل به هر در نیست
شفق همین نه به خورشید کار دارد و بس	کدام لقمه این هفت خوان به خون تر نیست؟
ترا که پای طلب بسته اند، سنگین باش	درین محیط که ماییم جای لنگر نیست
مدار چشم مروت ز هیچ کس صائب	که خضر را غم محرومی سکندر نیست
