شباب رفت و من از یأس مبتلا ماندم	به دام حلقهٔ مار از قد دو تا ماندم
گذشت یار و من از هر چه بود واماندم	پی‌اش نرفتم و از خویش هم جدا ماندم
دلیل عجز همین خیر و باد طاقت داشت	رفیق آبله پایان نقش پا ماندم
نبست محملم امداد همنوایی کس	ز بار دل به ته ‌کوه چون صدا ماندم
هزار قافله بار امید داشت‌ خیال	عیان نشد که ‌گذشتم ز خویش یا ماندم
جبین شام اجابت نمی به رشحه نداد	قدح پرست هوا چون ‌کف دعا ماندم
به وسع دامن همت ‌کسی چه ناز کند	جهان غنی شد و من همچنان گدا ماندم
گذشت خلقی ازین دشت بی‌نیاز امید	من از فسانهٔ کوثر به کربلا ماندم
ز خوان بی‌نمک آرزو درین محفل	به غیر عشوه چه خوردم‌ کز اشتها ماندم
چو شبنم آینه‌ام یک عرق جلا نگرفت	به طاق پردهٔ ناموسی هوا ماندم
شکست بال ز آوارگی پناهم بود	نفس به موج ‌گهر دادم از شنا ماندم
تمیز هستی از اندیشهٔ خودم واداشت	گرفتم آینه و محو آن لقا ماندم
ز هیچ قافله‌گردم سری برون نکشید	به حیرتم من بی‌ دست و پا کجا ماندم
به دست سوده مگرکار خود تمام‌کنم	که رفت نوبت و بیرون آسیا ماندم
تو گرم باش به شبگیر وهم و ظن بیدل	که من چو شمع ز خود رفته رفته واماندم
