ز می پرستی خود لاله برنمی گردد	شب سیاه درونان سحر نمی گردد
دمید خط و دل سخت یار نرم نشد	ز دود، دیده، آیینه تر نمی گردد
دلیل راحت ملک عدم همین کافی است	که هرکه رفت به آن راه بر نمی گردد
مدار چشم اقامت ز دولت دنیا	که آفتاب ملول از سفر نمی گردد
درین محیط که از صدق می گشاید لب؟	که چون دهان صدف پرگهر نمی گردد
ز شست صاف تو صیدی که می گشاید لب؟	کباب تا نشود باخبر نمی گردد
مکن ز چتر مرصع به بی کلاهان فخر	که پیش تیر حوادث سپر نمی گردد
درین ریاض به جز آب تیشه، نخل امید	ز هیچ آب دگر بارور نمی گردد
ز آفتاب دل ذره سرد شد صائب	دل من است که از یار برنمی گردد
