بامریدان شیخی از راه دراز	آسیا سنگی همی آورد باز
از قضا بشکست آن سنگ گران	شیخ را حالت پدید آمد بر آن
جملهٔ اصحاب گفتند ای عجب	جان ازین کندیم ما در روز و شب
هم زر و هم رنج ما ضایع بماند	خود مگیر این آسیا ضایع بماند
این چه جای حالتست آخر بگوی	ما نمیدانیم این ظاهر بگوی
شیخ گفت این سنگ ازان این جا شکست	تا زسرگردانی بسیار رست
گر نبودی این شکستش اندکی	روز و شب سرگشته بودی بیشکی
چون شکستی آمد او را آشکار	دایماً آرام یافت آن بیقرار
چون ز سنگ این حالتم معلوم گشت	حالی از سنگم دلی چون موم گشت
چون بگوش دل شنیدم راز از او	اوفتاد این حالتم آغاز از او
هرکرا سرگشتگی پیوسته شد	چون شکست آورد کلی رسته شد
هرکه او سرگشته و حیران بماند	درد او جاوید بیدرمان بماند
از همه کار جهان نومید شد	کار او خون خوردن جاوید شد
