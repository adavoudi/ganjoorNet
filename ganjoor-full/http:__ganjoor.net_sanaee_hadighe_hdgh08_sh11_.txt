گفت روزی حکایتی پیری	که مرا بُد نشانهٔ تیری
کاندر آن روزگار شاهی بود	عالم عدل را پناهی بود
داد و انصاف و عدل گستردی	هرکسی بر ز بِرّ او خوردی
گفت روزی به رهزنی در تاخت	دید در بند کرده کاله و ساخت
بندیی چند دید بسته به بند	دزد گریان و بندیان زان خند
زود نزدیک راهزن رفتش	دُر تحقیق راهزن سفتش
گفتش این خنده و گرستن چیست	واین چنین مال و بند بستهٔ کیست
گفت ما راست این گرستن زار	که چنین نعمت از یمین و یسار
گِرد کردند از حرام و حلال	جمع کردند زرّ و کاله و مال
رخت بر باد گشته در بندند	برخود و عادلان همی خندند
ظلم شد عدل و روز شد شب ما	زان همی نشنوند یاربِ ما
عادلانیم لیک با فن خویش	بند برداشتیم از تن خویش
هرکه او عدل خویش بگذارد	ظالمی را خدای بگمارد
تا برآرد ز مال و جانش دمار	ظلم او را به ظلم سازد کار
