شبی درمحفلی با آه وسوزی	شنیدستم که مرد پاره‌دوزی
چنین می گفت با پیر عجوزی	گلی خوش بوی در حمام روزی
گرفتم آن گل و کردم خمیری	خمیری نرم و نیکو چون حریری
معطر بود و خوب و دل‌پذیری	بدو گفتم که مشکی یا عبیری
همه گل‌های عالم آزمودم	ندیدم چون تو و عبرت نمودم
چو گل بشنید این گفت‌ و شنودم	بگفتا من گلی ناچیز بودم
گل اندر زیر پا گسترده پر کرد	مرا با همنشینی مفتخر کرد
چو عمرم مدتی با گل گذر کرد	کمال همنشین در من اثر کرد
