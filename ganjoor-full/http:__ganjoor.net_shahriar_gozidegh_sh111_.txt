به اختیار گرو برد چشم یار از من	که دور از او ببرد گریه اختیار از من
به روز حشر اگر اختیار با ما بود	بهشت و هر چه در او از شما و یار از من
سیه تر از سر زلف تو روزگار من است	دگر چه خواهد از این بیش روزگار از من
به تلخکامی از آن دلخوشم که می ماند	بسی فسانه شیرین به یادگار از من
در انتظار تو بنشستم و سرآمد عمر	دگر چه داری از این بیش انتظار از من
به اختیار نمی باختم به خالش دل	که برده بود حریف اول اختیار از من
گذشت کار من و یار شهریارا لیک	در این میان غزلی ماند شاهکار از من
