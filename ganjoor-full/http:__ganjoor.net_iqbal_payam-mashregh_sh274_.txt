نکته دان المنی را در ارم	صحبتی افتاد با پیر عجم
شاعری کو همچو آن عالی جناب	نیست پیغمبر ولی دارد کتاب
خواند بر دانای اسرار قدیم	قصهٔ پیمان ابلیس و حکیم
گفت رومی ای سخن را جان نگار	تو ملک صید استی و یزدان شکار
فکر تو در کنج دل خلوت گزید	این جهان کهنه را باز آفرید
سوز و ساز جان به پیکر دیده ئی	در صدف تعمیر گوهر دیده ئی
هر کسی از رمز عشق آگاه نیست	هر کسی شایان این درگاه نیست
«داند آن کو نیکبخت و محرم است	زیرکی ز ابلیس و عشق از آدم است» 
