با هر که شکوه از دل افگار می بریم	مجروح را به سیر نمکزار می بریم
منت بود بر آینه صاف ما گران	از بخت سبز زحمت زنگار می بریم
پوشیدن نظر ز جهان، باز کردن است	از خواب، فیض دولت بیدار می بریم
لفظ از ظهور معنی روشن حجاب نیست	ما فیض صبحدم ز شب تار می بریم
در مه ز نور مهر توان فیض بیش برد	ما از نقاب لذت دیوار می بریم
مرغ چمن ز چاک گریبان گل نیافت	فیضی که ما ز رخنه دیوار می بریم
از گوشه ای که نیست در او ره خیال را	ما فیض گوشه دهن یار می بریم
در دست ما ز مال جهان نیست خرده ای	دایم خبر به خانه ز بازار می بریم
تا دست خود ز باده گلرنگ شسته ایم	صائب خجالت از رخ گلزار می بریم
