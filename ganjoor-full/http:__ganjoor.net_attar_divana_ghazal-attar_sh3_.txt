ای به عالم کرده پیدا راز پنهان مرا	من کیم کز چون تویی بویی رسد جان مرا
جان و دل پر درد دارم هم تو در من می‌نگر	چون تو پیدا کرده‌ای این راز پنهان مرا
ز آرزوی روی تو در خون گرفتم روی از آنک	نیست جز روی تو درمان چشم گریان مرا
گرچه از سرپای کردم چون قلم در راه عشق	پا و سر پیدا نیامد این بیابان مرا
گر امید وصل تو در پی نباشد رهبرم	تا ابد ره درکشد وادی هجران مرا
چون تو می‌دانی که درمان من سرگشته چیست	دردم از حد شد چه می‌سازی تو درمان مرا
جان عطار از پریشانی است همچون زلف تو	جمع کن بر روی خود جان پریشان مرا
