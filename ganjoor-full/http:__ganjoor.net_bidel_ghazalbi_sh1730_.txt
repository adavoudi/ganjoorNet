غبار ره شو و سرکوب صد حشم برخیز	شه قلمرو فقری به این علم برخیز
به فیض عام ز امید قطع نتوان ‌کرد	زبخت خفته میندیش و صبحدم برخیز
غبار دل به زمین نقش خواهدت بستن	کنون که بار سر و دوش توست کم برخیز
فرونشسته‌تر از جسم مرده است جهان	دو روز گو به جنون جوشی ورم برخیز
ز اغنیا به تواضع مباش غرهٔ امن	چو اعتماد ز دیوارهای خم برخیز
حریف معنی تحقیق بودن آسان نیست	به سرنگونی جاوید چون قلم برخیز
شریک غفلت و آگاهی رفیقان باش	به خواب چون مژه‌ها با هم و به هم برخیز
غبار هرزه‌دو دشت آفتی چه بلاست	تو راکه گفت ز خاک ره عدم برخیز؟
درای قافلهٔ صبح می‌دهد آواز	که ای ستم‌زده رفتیم ما، تو هم برخیز
چو شمع سیرگریبان عصای همت تست	به خود فرو رو و از فرق تا قدم برخیز
در این ستمکده نومید خفته‌ای بیدل	به آرزوی دلت می‌دهم قسم برخیز
