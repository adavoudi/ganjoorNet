کرشمه کردنت ار چه بلاست، باز ندارم	ولی به تیغ کشی به که تاب ناز ندارم
چه روز بود که پیچید نقش زلف تو بر من	که عمر رفت و خلاص از شب دراز ندارم
چنان به روز بد خود خوشم به دولت عشقت	که سوی روز نکوی کسان نیاز ندارم
بیار ساقی و در ده به ما صلای خرابی	که بیش ازین سر این عقل حیله ساز ندارم
مرا ز مسجد معذور دار، خواجه مؤذن	که من ز شاهد و می فرصت نماز ندارم
چو بت پرست دلم شد چنان که باز نیامد	به هر صفت که بود، گو «بباش » باز ندارم
چسان رود غم خسرو در پی کشتن	ز دیگری سخنی نیز دلنواز ندارم
