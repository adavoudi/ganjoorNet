طاق ابروی توازکون ومکان مارا بس	گوشه چشم تو از ملک جهان مارا بس
هوس بوس نداریم وتمنای کنار	جلوه خشکی ازان سرو روان مارا بس
ماکه باشیم که زخم تو شود قسمت ما؟	دیدن تیر درآغوش کمان مارا بس
می توان دفتری از نیم سخن انشا کرد	حرف رنگینی ازان غنچه دهان مارا بس
خضر در چشمه حیوان ز سیاهی ره برد	خال و خط رهبر آن کنج دهان ما را بس
ساغر می بدل چشمه کوثر داریم	روی ساقی عوض باغ جنان مارا بس
واصل بحر شود خاک ز همراهی سیل	مرکب تن می چون آب روان مارا بس
صائب این آن غزل حافظ شیراز که گفت	این اشارت ز جهان گذران ما را بس
