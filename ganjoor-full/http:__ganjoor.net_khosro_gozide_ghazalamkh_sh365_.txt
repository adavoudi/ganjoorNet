از رخت ارغوان نمودار است	وز رخم زعفران نمودار است
نقش سودا که هست بر جانم	لب و خطش ازان نمودار است
آن ستاره که ریخت مژگانم	از زمین آسمان نمودار است
ز آتش و دود و شعله دوزخ	سینه عاشقان نمودار است
نرگس ناتوان جادویت	از فریب جهان نمودار است
سر زلفت ز دود دل نقشی ست	لب لعلت ز جان نمودار است
دیدم از توتیای بینایی	خاک آن آستان نمودار است
لاله زار و سرشک خسرو بین	از بهار و خزان نمودار است
