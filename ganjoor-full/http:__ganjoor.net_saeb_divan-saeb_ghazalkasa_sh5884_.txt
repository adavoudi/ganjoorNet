ما تلخی جهان به رخ تازه می کشیم	این زهر را زیاده ز اندازه می کشیم
محتاج اشک ما نبود آب و رنگ حسن	از سادگی به چهره گل غازه می کشیم
آشفتگی است لازم جمعیت حواس	بیجا ز چرخ منت شیرازه می کشیم
افسرده است مستی ما چون خمار ما	ما جام را به تلخی خمیازه می کشیم
از گل هزار حلقه رنگین درین چمن	در گوش عندلیب ز آوازه می کشیم
می سوزد از شفق نفس خونچکان ما	تا همچو صبح یک نفس تازه می کشیم
بیشی کمی است شوق چو افتاد بی شمار	دریا کشیم و باده به اندازه می کشیم
چون بلبل دراز نفس منت بهار	صائب درین چمن پی آوازه می کشیم
