خدایا شاه ما را صحت کامل کرامت کن	به غیر از درد دین از دردها او را حمایت کن
ز نبض مستقیم او بود شیرازه عالم را	جهان را مستقیم از صحت آن پاک طینت کن
به حول و قوت خود رفع کن ضعف مزاجش را	مبدل رنج آن جان بخش عالم را به صحت کن
گرانی بیش ازین آن جان عالم برنمی دارد	به جان دوستان درد و غم او را حوالت کن
اگر چه نیست لایق جان ما بهر نثار او	نثار مقدم آن شهسوار دین و دولت کن
به لطف خویش بردار انحراف از طبع او یارب	ز شمشیر کج او ملک را با استقامت کن
دعای صحبت او می کنند از جان و دل عالم	دعای خلق را در حق او یارب اجابت کن
درین موسم که عدل از مهر عالمتاب شد میزان	مزاجش معتدل یارب به میزان عدالت کن
ز نوبت چون گزیری نیست فرمان بخش عالم را	غم و تشویش او را منحصر در پنج نوبت کن
ز نور جبهه او چشم عالم روشنی دارد	چراغ عالمی روشن ازان خورشید طلعت کن
ندارد غیر ازین وردی زبان خامه صائب	که یارب شاه ما را صحت کامل کرامت کن
