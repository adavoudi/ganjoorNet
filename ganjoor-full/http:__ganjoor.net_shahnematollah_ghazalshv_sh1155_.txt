هر چه داریم ما از او داریم	لاجرم جمله را نکو داریم
بحر داریم در نظر شب و روز	تا نگوئی همین سبو داریم
روی محبوب خویش می بینیم	زلف معشوق روبرو داریم
آینه در نظر همی آریم	خود و معشوق روبرو داریم
نقد گنجینهٔ حدوث و قدم	هرچه خواهی ز ما بجو داریم
بر چپ و راست خوش همی نگرم	آب رویش چو سو به سو داریم
عین آب حیات می نوشیم	این چنین آب خوش به جو داریم
شیخ وقتیم اگر چه سرمستیم	خرقه ای هم پرو پرو داریم
قول سید به ذوق می گوئیم	عالمی را همه نکو داریم
