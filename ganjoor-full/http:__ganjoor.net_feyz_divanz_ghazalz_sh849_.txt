رفتم بخرابات توکلت علی‌الله	وارستم از آفات توکلت علی‌الله
ز خرقه و سجاده و تسبیح گذشتم	در کشف و کرامات توکلت علی‌الله
در خرقه سالوس نهان چند توان داشت	بتخانهٔ طاعات توکلت علی‌الله
عزی بدر آوردم و بر خاک فکندم	بر سنگ زدم لات توکلت علی‌الله
از آب و گل خویش سبک گشتم و رفتم	تا بام سموات توکلت علی‌الله
راه سفر طامه کبراست توکل	تا چند ز طامات توکلت علی‌الله
گویم سخنی فیض اگرنه خرفی تو	بگذر ز خرافات توکلت علی‌الله
