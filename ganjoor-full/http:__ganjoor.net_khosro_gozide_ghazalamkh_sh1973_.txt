کشان دل تو به سوی گلی و نسترنی	من و شکسته دلی و هوای سیم تنی
گریخت عقل ز سودای عشق بر حق تو	چه طاقت آرد زالی نبرد تهمتنی
بیار ساقی و در نامه سیاه مبین	فرشته را چه غم از پارسایی چو منی
هزار جان مقدس در انتظار بسوخت	ز تنگنایی گفتار در چنان دهنی
بگوی یک سخن و خوش بکش چو فرهادم	که نیست جز سخنی خون بهای کوهکنی
من از دو کون برافتادم، ار کمند تراست	ز خان و مان به در افتاده ای به هر شکنی
چو بت پرست شدم، دوزخم به نسیه مگوی	به نقد سوز که کم نیستم ز برهمنی
تو چاک سینه نبینی، ز چاک جامه مرنج	که بس گران نبود در سفر به پیرهنی
منال خسرو، اگر عاشقی، ز دوست، ازآنک	نیافت کحل وفا چشم هیچ غمزه زنی
