شاه انوشیروان به موسم دی	رفت بیرون ز شهر بهر شکار
در سر راه دید مزرعه‌ای	که در آن بود مردم بسیار
اندر آن دشت پیرمردی دید	که گذشته است عمر او ز نود
دانهٔ جوز در زمین می‌کاشت	که به فصل بهار سبز شود
گفت کسری به پیرمرد حریص	که: «چرا حرص می‌زنی چندین؟
پایهای تو بر لب گور است	تو کنون جوز می‌کنی به زمین
جوز ده سال عمر می‌خواهد	که قوی گردد و به بار آید
تو که بعد از دو روز خواهی مرد	گردکان کشتنت چه کار آید؟»
مرد دهقان به شاه کسری گفت:	« مردم از کاشتن زیان نبرند
دگران کاشتند و ما خوردیم	ما بکاریم و دیگران بخورند»
