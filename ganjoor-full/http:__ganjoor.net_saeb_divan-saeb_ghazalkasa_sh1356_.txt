برق چون ابر بهار از کشت من گریان گذشت	سیل گردآلود خجلت زین ده ویران گذشت
شوق چون پا در رکاب بیقراری آورد	می توان با اسب چون از آتش سوزان گذشت
گر چنین تبخال غیرت مهر لب گردد مرا	تشنه لب می باید از سرچشمه حیوان گذشت
ترک دست و پای کوشش کن که در میدان لاف	با همه بی دست و پایی گوی از چوگان گذشت
دست خار دعوی از دامان خود کوتاه کرد	از ریاض آفرینش هر که دست افشان گذشت
کشتی خود را به خشک آورد از دریای خون	هر که بهر نان جو از نعمت الوان گذشت
جمع زاد آخرت از زندگی منظور بود	عمر ما بی حاصلان در فکر آبو نان گذشت
چشم بستن صائب از کنج قناعت مشکل است	ورنه از ملک سلیمان می توان آسان گذشت
