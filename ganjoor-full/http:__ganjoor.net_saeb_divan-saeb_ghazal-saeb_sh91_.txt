پیش از خزان به خاک فشاندم بهار خویش	مردان به دیگری نگذارند کار خویش
چون شیشهٔ شکسته و تاک بریده‌ام	عاجز به دست گریهٔ بی‌اختیار خویش
از وقت تنگ، چون گل رعنا درین چمن	یک کاسه کرده‌ایم خزان و بهار خویش
انجم به آفتاب شب تیره را رساند	دارم امیدها به دل داغدار خویش
سنگ تمام در کف اطفال هم نماند	آخر جنون ناقص ما کرد کار خویش !
دایم میانهٔ دو بلا سیر می‌کند	هر کس شناخته است یمین و یسار خویش
صائب چه فارغ است ز بی‌برگی خزان	مرغی که در قفس گذراند بهار خویش
