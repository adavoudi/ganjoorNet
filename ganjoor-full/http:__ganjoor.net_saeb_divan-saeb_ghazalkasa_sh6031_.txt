لشکر خط ملک حسنت را به هم خواهد زدن	صفحه رخساره ات را خط قلم خواهد زدن
می شود همچشم ابرو عاقبت پشت لبت	سبزه خط خیمه بیرون از عدم خواهد زدن
سنبل کاکل ز گلزارت هوا خواهد گرفت	پس خم از روی تو زلف خم بخم خواهد زدن
خال دزدت در ترازو می گذارد سنگ کم	رونق دکان حسنت را به هم خواهد زدن
سبزه خط گلستانت را فرو خواهد گرفت	زلف گلبانگ بلندی بر قدم خواهد زدن
کلک تقدیر از دوات نافه آهوی چین	خط بیزاری به رخسارت رقم خواهد زدن
می نشیند قهرمان خط به تخت انتقام	بر سر زلف کجت تیغ دو دم خواهد زدن
سنبل زلفت ترا خواهد شدن دل شاخ شاخ	خار بر رخسار گل نیش ستم خواهد زدن
از دل آینه آه سرد سر خواهد کشید	شام از صبح بناگوش تو دم خواهد زدن
لشکر کاکل ترا از سر پریشان می شود	خط مشکین شانه بر زلف ستم خواهد زدن
