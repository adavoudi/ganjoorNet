سمنبران که به لب آبدار چون گهرند	به چهره از جگر عاشقان برشته ترند
نظر سیاه مگردان به لاله رخساران	که برگریز دل ونوبهار چشم ترند
به آسیای فلک دانه ای نخواهد ماند	چنین که سنگدلان در شکست یکدیگرند
خبر ز خرده عیب نهان هم دارند	به قدر آنچه ز خود این گروه بیخبرند
نفس چو صبح نسازند زیر گردون راست	سبکروان که ازین راه دور باخبرند
به روشنایی شمع مزار سوگندست	که مردگان به ازین زندگان بی اثرند
حضور سوختگان مغتنم شمر صائب	که روشنان جهان چون ستاره سحرند
