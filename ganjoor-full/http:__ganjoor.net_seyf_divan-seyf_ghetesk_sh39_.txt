کم خور غم تنی که حیاتش بجان بود	چیزی طلب که زندگی جان بآن بود
هیچش ز تخم عشق معطل روا مدار	تا در زمین جسم تو آب روان بود
آنکس رسد بدولت وصی که مرورا	روح سبک ز بار محبت گران بود
چون استخوان مرده نیاید بهیچ کار	عشقی که زنده یی چو تواش در میان بود
معشوق روح بخش باول قدم چو مرگ	از هفت عضو هستی تو جان ستان بود
آخر بعشق زنده کند مر ترا که اوست	کآب حیات از آتش عشقش روان بود
از تو چه نقشهاست در آیینه مثال	دیدند و گر تو نیز ببینی چنان بود
این حرف خوانده ای تو که بر دفتر وجود	لفظیست صورت تو که معنیش جان بود
با نور چشم فهم تو پنهان لطیفه ییست	جان تو آیتیست که تفسیرش آن بود
ای دل ازین حدیث زبان در کشیده به	خود شرح این حدیث چه کار زبان بود
خود را مکن میان دل و خلق ترجمان	تا سر میان عشق و دلت ترجمان بود
