ز ماه رنگ نبازد کتان بیرنگی	شکستگی نبود در جهان بیرنگی
غبار تفرقه ای نیست همچو شیر و شکر	میان آتش و آب جهان بیرنگی
فریب رنگ چو طفلان ربوده است ترا	گلی نچیده ای از بوستان بیرنگی
ز انقلاب خزان و بهار آزادیم	رسیده ایم به دارالامان بیرنگی
گرفته است ترا رنگ همچو خون دامن	چسان رسی ز پی کاروان بیرنگی؟
دلت خوش است به میهای لاله رنگ جهان	نخورده ای می صاف جهان بیرنگی
به روی آینه سیماب را قراری نیست	ستاره سوز بود آسمان بیرنگی
ز چشم بحر صدف را نهان کند صائب	فروغ گوهر روشن روان بیرنگی
