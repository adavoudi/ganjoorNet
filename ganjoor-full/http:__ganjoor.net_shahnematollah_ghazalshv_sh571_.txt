ما عاشق و مستیم کرامات چه باشد	ما باده پرستیم مناجات چه باشد
ما همدم رندان سراپردهٔ عشقیم	در خلوت ما حالت طامات چه باشد
گفتیم چنان است چنین بود که گفتیم	اینست کرامات کرامات چه باشد
ما عاشق مستیم ز جام می وحدت	خود کثرت معقول و خیالات چه باشد
چون خلوت ما گوشهٔ میخانهٔ عشق است	با منزل ما راه و مقامات چه باشد
ای زاهد سجاده نشین کعبه کدام است	وی عاشق میخواره خرابات چه باشد
سید چو همه اوست چه پیدا و چه پنهان	احوال بدایات و نهایات چه باشد
