بر زلف تو من بار دگر توبه شکستم 	بس عهد که چون زلف تو بشکستم و بستم 
دریاب که زد کار جهانی همه بر هم 	چشم تو و عذرش همه این است که مستم 
در نامه چو من شرح فراق تو نویسم 	خون گرید و فریاد کند خامه ز دستم 
خورشید بلندی تو و من پست چو سایه 	آنجا که تو باشی نتوان گفت که هستم 
چشم تو به دل گفت که مست منی ای دل 	دل گفت: بلی مست تو از روز الستم 
گنجی است روان جام می و توبه طلسمش 	برداشتم آن گنج و طلسمش بشکستم 
بر سوختن و مردن من شمع شب افروز 	خندید بسی امشب و من می‌نگریستم 
روزش به سر آمد سحری گفت که سلمان 	برخیز که من نیز به روز تو نشستم 
