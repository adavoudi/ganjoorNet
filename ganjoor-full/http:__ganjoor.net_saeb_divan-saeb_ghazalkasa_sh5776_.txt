چو خامه نیست ز من هر سخن که می گویم	که من به دست قضا این طریق می پویم
نظر به عذر گناه است جرم من اندک	به خون ز دامن آلوده داغ می شویم
چو تخم، دانه اشکم نهان بود در خاک	ز بس که گرد حوادث نشسته بر رویم
ز دل سیاهی من آفتاب گم شد و من	هلال عید درین ابر تیره می جویم
ز خواب مرگ جهد خون مرده دلها	به هر طرف که رود آستین فشان بویم
شبی فتاد به کف زلف او و عمری رفت	همان ز هوش روم دست خود چو می بویم
ز پیچ و تاب شدم زلف و از پریشانی	به گردن تو حمایل نگشت بازویم
ز بس که گریه فرو خورده ام به دل صائب	ز جوش دل رگ ابری شده است هر مویم
