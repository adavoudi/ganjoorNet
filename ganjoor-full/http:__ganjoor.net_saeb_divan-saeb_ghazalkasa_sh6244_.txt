به خون غلطد چمن از ناله دردآشنای من	قفس پر گل شود از بلبل رنگین نوای من
گران خیزند همراهان بی پروای من، ورنه	ره خوابیده را بیدار می سازد درای من
نیم بی مایه تا بر سود باشد از سفر چشمم	مرا این بس که خاری نشکند در زیر پای من
به استغنا توان خو در جگر کردن بخیلان را	فلک را داغ دارد خاطر بی مدعای من
ندارد عالم تجرید چون من خانه پردازی	نمی گردد غبارآلود سیلاب از سرای من
مرا می زیبد از اهل قناعت لاف بی برگی	که از پهلوی خشک خویش باشد بوریای من
ز برق تیشه من کوه آهن آب می گردد	چه باشد بیستون در پنجه زورآزمای من؟
چنان کز جنبش افزاید گرانی مهد طفلان را	به لنگر شد ز طوفان کشتی بی ناخدای من
چنان صائب فشاندم آستین بر خواهش دنیا	که همت از در دلها نمی خواهد گدای من
