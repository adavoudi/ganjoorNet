تا دل آزاده برگ عیش در دامن نداشت	رعشه باد خزان، دستی بر این گلشن نداشت
خار صحرا زیر پایش بستر سنجاب بود	در بساط خویش تا مجنون ما سوزن نداشت
در غریبی از لباس سلطنت شد کامیاب	در وطن هر کس چو ماه مصر پیراهن نداشت
خاکساری ها به فریاد غبار ما رسید	ورنه دست کوته ما بخت آن دامن نداشت
می دهد کیفیت می، جلوه خون حلال	از سر خاک شهیدان سر گران رفتن نداشت
حسن بیباک تو مغرورست، ورنه هیچگاه	پرتو خورشید ننگ از دیده روزن نداشت
روح را داغ عزیزان نعل در آتش نهاد	ورنه تا صد سال آهنگ سفر از تن نداشت
روح را داغ عزیزان نعل در آتش نهاد	ورنه تا صد سال آهنگ سفر از تن نداشت
بود بی می مست دل دایم درون سینه ام	گوهر شب تاب هرگز حاجت روغن نداشت
چهره عیب نهان خویش را صائب ندید	هر که از زانوی خود آیینه روشن نداشت
