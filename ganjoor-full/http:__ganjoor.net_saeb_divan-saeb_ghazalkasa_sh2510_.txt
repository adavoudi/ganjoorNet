پرده پوشی عشق عالمسوز را پیدا کند	پرده تبخال تب را بیشتر رسوا کند
خرده راز محبت می شکافد سینه را	این شرار شوخ کار تیشه با خارا کند
بر نیاید هر تنک ظرفی به حفظ راز عشق	باده پرزور کار سنگ را مینا کند
تنگدستی نفس سرکش را شود رهبر به حق	ابر چون بی آب گردد روی در دریا کند
کی خیالش می شود در دل مصور بی نقاب؟	حسن محجوبی که بر آیینه استغنا کند
نیست از عرض تجمل تنگ چشمان را گزیر	دانه صد تیغ زبان در خوشه ای پیدا کند
