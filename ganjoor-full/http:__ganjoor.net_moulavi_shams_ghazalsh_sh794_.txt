هر کی از حلقه ما جای دگر بگریزد	همچنان باشد کز سمع و بصر بگریزد
زان خورد خون جگر عاشق زیرا شیر است	شیردل کی بود آن کو ز جگر بگریزد
دل چو طوطی بود و جور دلارام شکر	طوطیی دید کسی کو ز شکر بگریزد
پشه باشد که به هر باد مخالف برود	دزد شب باشد کز نور قمر بگریزد
هر سری را که خدا خیره و کالیوه کند	صدر جنت بهلد سوی سقر بگریزد
و آنک واقف بود از مرگ سوی مرگ گریخت	سوی ملک ابد و تاج و کمر بگریزد
چون قضا گفت فلانی به سفر خواهد مرد	آن کس از بیم اجل سوی سفر بگریزد
بس کن و صید مکن آنک نیرزد به شکار	که خیال شب و شب هم ز سحر بگریزد
