زمین از ترکتاز او غباری	فلک از کاروانش شیشه باری
بهشت از گلشن لطفش نسیمی	جحیم از آتش قهرش شراری
بهار از گلستانش برگ سبزی	خزان از دفتر او رقعه داری
به هر سو همچو خالش تیره روزی	به هر جانب چو زلفش بی قراری
بود یک چاربرگه چار عنصر	در آن گلشن که او دارد قراری
خرابات است کاسه سرنگونی	که از بزمش فتاده برکناری
به گلشن داد رخساری گشاده	به گلخن داد چشم سرمه داری
به سنبل خاطر آشفته بخشید	به شبنم داد چشم اشکباری
خداوندا به صائب رحمتی کن	که شد یک قطره خوی از شرمساری
