دوشم فغان و ناله به هفت آسمان رسید	دو دم به دل برآمد و آتش به جان رسید
بر تن شنیده‌ای چه رسید از فراق جان؟	از درد دوری تو دلم را همان رسید
هرگز جفا نبرده و دوری ندیده‌ام	بر من جفا و جور تو نامهربان رسید
انصاف من بده: که کجا گویم این سخن؟	کز یار برگزیده به یاران زیان رسید
دوشم رقیب بر سر کوی تو دید و گفت:	باز این ستم رسیدهٔ فریادخوان رسید
ما را مگر به پیش تولطف تو آورد	ورنه به سعی ما به کجا می‌توان رسید؟
حال من و تو فاش چنان شد، که سالها	زین دوستی بهر طرفی داستان رسید
یک روز بشنوی که: تن اوحدی ز غم	خاک در تو گشت و بدان آستان رسید
من بلبلم ز درد بنالم، علی‌الخصوص	فصلی که گل شکفته شد و ارغوان رسید
