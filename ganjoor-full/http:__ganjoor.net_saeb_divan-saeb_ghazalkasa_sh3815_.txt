بغیر خط که ز رخسار یار برخیزد	که دیده است ز آتش غبار برخیزد؟
چنین که من شده ام پا شکسته، هیهات است	که گرد من ز ره انتظار برخیزد
اگر به سبزه خوابیده بگذری چون آب	به پیش پای تو بی اختیار برخیزد
فتد ز سیلی باد خزان به خاک چو برگ	ز خاک هرچه به فصل بهار برخیزد
چنین که گرد حوادث ز هم نمی گسلد	چسان ز آینه دل غبار برخیزد؟
مرا ز خواب گران قد خم برانگیزد	ز زیر تیغ اگر کوهسار برخیزد
مدار دست ز دامان بیخودی صائب	که هرکه مست فتد هوشیار برخیزد
