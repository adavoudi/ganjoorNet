کس نیست در این گوشه فراموشتر از من	وز گوشه نشینان توخاموشتر از من
هر کس به خیالیست هم آغوش و کسی نیست	ای گل به خیال تو هم آغوشتر از من
می نوشد از آن لعل شفقگون همه آفاق	اما که در این میکده غم نوشتر از من
افتاده جهانی همه مدهوش تو لیکن	افتاده تر از من نه و مدهوشتر از من
بی ماه رخ تو شب من هست سیه پوش	اما شب من هم نه سیه پوشتر از من
گفتی تو نه گوشی که سخن گویمت از عشق	ای نادره گفتار کجا گوشتر از من
بیژن تر از آنم که بچاهم کنی ای ترک	خونم بفشان کیست سیاوشتر از من
با لعل تو گفتم که علاجم لب نوش است	بشکفت که یارب چه لبی نوشتر از من
آخر چه گلابی است به از اشک من ای گل 	دیگی نه در این بادیه پرجوشتر از من
