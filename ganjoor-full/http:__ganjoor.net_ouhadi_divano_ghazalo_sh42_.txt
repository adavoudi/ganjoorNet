مرادم ار چه نخواهد روا شدن ز شما	به فال نیک ندارم جدا شدن ز شما
مگر اجل برهاند مرا ز عشق، ارنه	به زندگی نتوانم رها شدن ز شما
اگر ز خوی شما داشتی خبر دل من	عجب نداشتمی بی‌وفا شدن ز شما
ازین صفت که بی‌یگانگی همی کوشید	کرا بود طمع آشنا شدن ز شما؟
دلم بدین صفت ار پایمال غصه شود	گریختن زمن و در قفا شدن ز شما
غم شما گر ازین سان کشد گریبانم	چه پیرهن که بخواهد قبا شدن ز شما
به اوحدی طمع پارسا شدن می‌کنید	که بعد ازین نتوان پارسا شدن ز شما
