ای قاصد تحقیق ز تسلیم مددگیر	هر چند رهت تا سر زانوست بلد گیر
فرصت اثر کاغذ آتش زده دارد	چشمی به خیال آب ده و عمر ابد گیر
پس از توگذشته‌ست غبار رم فرصت	زین مدّ امل آب به غربال و سبد گیر
بی مغزی از این بحر فتاده‌ست به ساحل	گیرم‌ گهرت آینه پرداخت ز بد گیر
خلقی به غبار هوس پوچ نفس سوخت	چندی تو هم از وهم پی جان و جسد گیر
قدرت به جز اخلاق ز مردان نپسندد	گیرایی اگر دست دهد ترک حسد گیر
گرتربیت خلق بد و نیک ضروری است	چون زر سر بیمغز خران زیر لگد گیر
ناموس غنا درگروکسوت فقرست	گر آب رخ آینه خواهی به نمد گیر
کارت به خود افتاده‌، چه دنیا و چه عقبا	هرگاه قبول خودی اینها همه رد گیر
جز ذات احد نیست‌، چه تشبیه و چه تنزیه	خواهی صنم ایجاد کن و خواه صمد گیر
بیدل غم آوارگی دیر و حرم چند	آن راه‌ که دور از بر خویش است بلد گیر
