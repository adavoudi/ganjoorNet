به گوشم ناله اغیار دردآلود می آید	درین محفل زچوب بید بوی عود می آید
مگر بال و پر همت به فریادم رسد، ورنه	چه قطع راه شوق از پای خواب آلود می آید؟
زتمکین تو صبح محشر از جا برنمی خیزد	تو گر قامت بر افرازی قیامت زود می آید
نبیند مرگ تلخ عاشقان را هیچ سنگین دل!	هنوز از بیستون فریاد دردآلود می آید
که خود را بر دل ما خاکساران می زند یارب؟	که آه از سینه چون زنبور خاک آلود می آید
گهر بر صفحه آیینه خود را چون نگه دارد؟	عرق از چهره صافش به دامن زود می آید
اگر دل را سبک خواهی، به لب مهر خموشی زن	که دود دل برون زین روزن مسدود می آید
کسی کاینجا نشوید چهره از اشک پشیمانی	به صحرای جزا با روی گردآلود می آید
زحیرانی همان در وادی سرگشتگی محوم	اگر پیشانیم بر کعبه مقصود می آید
