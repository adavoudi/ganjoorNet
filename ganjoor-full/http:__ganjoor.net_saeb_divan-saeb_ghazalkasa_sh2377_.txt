ناله نی بند بندم را زهم بیگانه کرد	این صفیر آتشین جان مرا پروانه کرد
تا قیامت جوهر تیغ زبانها می شود	عشق چون فرهاد و مجنون هر که را افسانه کرد
پیش آن لبها که نی در ناخن شکر شکست	بهر جوی شیر نتوان گریه طفلانه کرد
عشق تا برد از سرم بیرون غرور عقل را	جبهه ام را سنگ صندل سای هر بتخانه کرد
تا زخواب ناز مژگان تو قامت راست کرد	سینه آیینه را زخم نمایان شانه کرد
هر که دنبال من آید مست گردد در دو گام	نقش پارا مستی رفتار من پیمانه کرد
نیست آسان زیر کوه درد قد افراشتن	چون کمان در سینه من ناوک او خانه کرد
هر که را بر خاک بنشانی به خاکت می کشد	شمع آخر تکیه بر خاکستر پروانه کرد
روی گرم عشق دل را کرد صائب بی ادب	میهمان را این چنین گستاخ صاحبخانه کرد
می تواند دست زد در دامن منزل چو راه	هر که صائب چون خیال خود سفر در خانه کرد
