چو لاله سینهٔ من کاش پاره پاره کنند!	به داغ‌های درون یک به یک نظاره کنند
به پیش یار دلم را، چو غنچه، بشکافند	به او جراحت پنهانم آشکاره کنند
ز سیل دیده خرابم، ز سوز سینه کباب	میان آتش و آبم، ز من کناره کنند
ز اشک و چهرهٔ زردم اگر نی‌اند آگاه	شبی تفحص آن از مه و ستاره کنند
بر آستان وفا سر نهاده‌ام عمری	که در حساب سگانش مرا شماره کنند
ز تیغ طعنه به یک بار نیم‌کشته شدم	نعوذ بالله! اگر طعن من دوباره کنند
دل حزین هلالی ز درد هجران سوخت	برای درد دل او به لطف چاره کنند
