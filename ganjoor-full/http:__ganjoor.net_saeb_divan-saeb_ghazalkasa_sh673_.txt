به خرج رفت حیاتم ز هرزه کوشی ها	به خاک ریخت شرابم ز خامجوشی ها
به سود داشتم امیدها درین بازار	نماند مایه به دستم ز خودفروشی ها
نفس به باد فنا مشت خاک من می داد	نمی رسید به فریاد اگر خموشی ها
بدوز دیده باریک بین ز عیب، که نیست	لباس عافیتی به ز عیب پوشی ها
رسید نوبت پیری و خون دل خوردن	گذشت فصل جوانی و باده نوشی ها
چنان که بال و پر شعله می شود خس و خار	غرور نفس فزود از پلاس پوشی ها
متاع یوسفی خود به سیم قلب دهم	گران نیم به عزیزان ز خودفروشی ها
به حرف وصوت گشایم چرا دهن صائب؟	مرا که جنت دربسته شد خموشی ها
