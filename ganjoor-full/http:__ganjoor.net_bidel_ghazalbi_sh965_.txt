ستمکشی‌ که به جز گریه‌اش نشا‌ید و خندد	قیامت است که چون زخم لب گشاید و خندد
هوس‌پرستی این اعتبار پوچ چه لازم	که همچو صفر به درد سرت فزاید و خندد
چو شمع منصب وارستگی مسلم آنکس	که تیغ حادثه تاجش ز سر رباید و خندد
درین زیانکده چندان ‌کف فسوس نسایی	که جوش آبله آیینه‌ات نماید و خندد
شرار کاغذ و آمال ماست توام غفلت	که زندگی دو نفس بیشتر نپاید و خندد
حذر ز صحبت آنکس ‌که بی‌تأمل معنی	به هر حدیث‌ که‌ گو‌یی ز جا درآید و خندد
خطاست چشم‌ گشودن به روی باخته شرمی	که هر برهنه‌ که بیند به پیشش آید و خندد
جه ممکن است شود منفعل ز غیبت یاران	دهن دریده قفایی‌که باد زاید و خندد
مثال عبرت اشیا درین بساط تحیر	کمین‌گر است‌ که‌ کس آینه زداید و خندد
درتن جنونکده این است ناگزیر طبایع	که نالد و تپد و گرید و سراید و خندد
دل‌گرفتهٔ بید‌ل نیافت جای شکفتن	مگر چو صبح ازین خاکدان برآید و خندد
