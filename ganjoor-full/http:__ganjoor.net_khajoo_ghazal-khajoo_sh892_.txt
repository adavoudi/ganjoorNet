به سر ماه فکنده طیلسانی	در سرو کشیده پرنیانی
بر چشمهٔ آفتاب بسته	از عنبر سوده سایبانی
رخساره فراز سرو سیمین	مانند شکفته گلستانی
حوری و چو کوثرش عقیقی	سروی و چو غنچه‌اش دهانی
نی حور بعینهٔ بهشتی	نی سرو براستی روانی
دیدم چو هزار خرمن گل	وقت سحرش ببوستانی
گفتم نظری کن ای جهانرا	جانی و ز دلبری جهانی
همچون تن من همای عشقت	نادیده شکسته استخوانی
جز ناله و سایه‌ام درین راه	نی همنفسی نه همعنانی
آخر بشنو حدیث خواجو	کز عشق تو گشت داستانی
