آن سگی مرده براه افتاده بود	مرگ دندانش ز هم بگشاده بود
بوی ناخوش زان سگ الحق میدمید	عیسی مریم چو پیش او رسید
همرهی را گفت این سگ آن اوست	و آن سپیدی بین که در دندان اوست
نه بدی نه زشت بوئی دید او	و آن همه زشتی نکوئی دید او
پاک بینی پیشه کن گر بندهٔ	پاک بین گر بندهٔ بینندهٔ
جمله را یک رنگ و یک مقدار بین	مار مهره بین نه مهره ماربین
هم نکوئی هم نکوکاری گزین	مهربانی و وفاداری گزین
گر خدا را میشناسی بنده باش	حق گزار نعمت دارنده باش
نعمت او میخوری در سال و ماه	حق آن نعمت نمیداری نگاه
