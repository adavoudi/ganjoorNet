ز طرف روی تو خط سیاه پیدا شد	در آفتاب قیامت پناه پیدا شد
ز خط به چهره لغزنده تو دلشادم	که دست پیچ برای نگاه پیدا شد
شکر اگر چه شود حاصل از زمین سیاه	ز شکر تو زمین سیاه پیدا شد
ز تنگی آن دهن از دیده بود پوشیده	ز خط به تنگ دهان تو راه پیدا شد
به حیرتم ز خط سبز آن لب نمکین	که چون ز کان ملاحت گیاه پیدا شد؟
دمید خط ز بناگوش آن سمن سیما	غریب شامی ازین صبحگاه پیدا شد
ز فتنه خط شبرنگ او مشو ایمن	که برق، صائب از ابر سیاه پیدا شد
