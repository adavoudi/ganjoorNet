هم تو شمعی هم تو شاهد هم تو می	هم بهاری در میان ماه دی
هر طرف از عشق تو پر سوخته	آفتاب و صد هزاران همچو دی
چون همیشه آتشت در نی فتد	رفت شکر زین هوس در جان نی
سر بریدی صد هزاران را به عشق	زهره نی جان را که گوید های و هی
عاشقان سازیده‌اند از چشم بد	خانه‌ها زیر زمین چون شهر ری
نیست از دانش بتر اشکنجه‌ای	وای آنک ماند اندر نیک و بی
آن زنان مصر اندر بیخودی	زخم‌ها خورده نکرده وای وی
در شب معراج شاه از بیخودی	صد هزاران ساله ره را کرده طی
برشکن از باده‌های بیخودان	تخته بندی ز استخوان و عرق و پی
شمس تبریزی تو ما را محو کن	ز آنک تو چون آفتابی ما چو فی
