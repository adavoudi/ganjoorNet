از مروت نیست منع صوفی از ذکر بلند	مهر خاموشی در آتش چون زند بر لب سپند؟
روح قدسی در تن خاکی چسان خامش شود؟	طشت بام افتاده را آواز می باشد بلند
اختیاری نیست وجد و نعره ارباب حال	در گسستن ناله بیتابانه می خیزد زبند
حلقه ذکرست، اگر در گاه حق را حلقه ای است	پامنه زین حلقه بیرون تا شوی اقبالمند
می کند مغشوش جوهر صفحه آیینه را	صوفیان صافدل از علم رسمی فارغند
بی حدی ممکن نگردد قطع راه دور عشق	سالکان واصل نمی گردند بی ذکر بلند
از فلاخن سنگ بی گردش نمی گردد خلاص	جان زندانی به وجد آزاد می گردد زبند
جان علوی در تن سفلی چسان گیرد قرار؟	صید وحشی چون شود آسوده در دام و کمند؟
از نمد بر سنگ صائب می خورد دندان مار	هر که شد پشمینه پوش آزاد گردد از گزند
