ازان از سیر صحرا خاطرم خشنود می گردد	که داغم از سواد شهر مشک اندود می گردد
زما اندیشه دارد خصم بی حاصل، نمی داند	که چوب بید در آتشگه ما عود می گردد
غبار راه هر کس می شوم از پستی طالع	پی آزار من زنبور خاک آلود می گردد
گر اظهار پشیمانی کند گردون مشو ایمن	که بدعهد از پشیمانی پشیمان زود می گردد
اگر این است برق بی نیازی غمزه او را	متاع کفر و ایمان سر بسر نابود می گردد
نمی دانم زیان و سود خود را، اینقدر دانم	که سود من زیان است و زیانم سود می گردد
به چشم کم به داغ لاله صحرانشین منگر	که شمع ایمن اینجا در لباس دود می گردد
من از زناریان کفر نعمت نیستم صائب	به اندک التفاتی خاطرم خشنود می گردد
