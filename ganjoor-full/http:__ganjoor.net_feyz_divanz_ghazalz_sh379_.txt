زنده دل از چه رو بدن عالم نور میرود	جاهل مرده دل ز گور هم سوی گور میرود
طالب نشأه بقا سوی خدا روان شود	دستهٔ نشأه فنا سوی ثبور میرود
هرکه درین سرا بدید نشأه آخرت، بدید	در ره او ز پیش و پس رایت نور میرود
وانکه ز نشأه دگر کور بود درین سرا	چون برود ازین سرا هم کر و کور میرود
هر که ز تقویش لباس افسر علم بر سرش	وانکه بمعصیت تنید ناقص و عور میرود
هرکه ز کینه و حسد آتش خشم بر فروخت	او ز تنور آتشی سوی تنور می‌رود
سوی بهشت میرود هرکه باختیار مرد	قعر جحیم جا کند آنکه بزور میرود
هرکه بخشم مبتلا راست چو مار می‌شود	و آنکه اسیر حرص شد خوار چو مور میرود
غفلت فیض بین که چون غره گفتگو شده	ماتم خود گذاشته در پی سور میرود
