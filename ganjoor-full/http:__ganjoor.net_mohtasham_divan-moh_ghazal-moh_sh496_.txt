دو دل ربا که بلای دلند و آفت دین	دلم به غمزه آن رفت و دین به عشوهٔ این
یکی ز غایت عرفان گلیست پرده‌گشا	یکی ز عین حیا غنچه است پرده‌نشین
یکی به کام حریفان نموده خنده ز لب	یکی به عارض تابنده همچو در ثمین
یکی به عارض تابنده رشک ماه فلک	یکی به قامت رعنا بلای روی زمین
یکی ز طره سرچین نموده مشگ ختا	یکی ز عقده گیسو گشوده ناقه چین
یکی به قصد من از ابروان کشیده کمان	یکی چو چشم خود از گوشه‌ها گشوده کمین
ز دست هر دو دل محتشم شکاف شکاف	گهی به تیغ عداب و گهی به خنجر کین
