جذبه شوق تو هر کس را گریبان گیر شد	هر سر مو بر تنش در قطع ره شمشیر شد
نوبهار زندگی را در خزان از سر گرفت	چون زلیخا هر که در عشق جوانان پیر شد
عاشق مسکین نظر بندست هر جا می رود	دیده آهو به مجنون حلقه زنجیر شد
یک دل آشفته عالم را پریشان می کند	آخر از دلگیری ما عالمی دلگیر شد
اشک چون کم شد، به مژگان زور می آرد نگاه	می مکد انگشت خود را طفل چون بی شیر شد
شهپر پرواز مرغ روح را در گل گرفت	هر که صائب در جهان آلوده تعمیر شد
