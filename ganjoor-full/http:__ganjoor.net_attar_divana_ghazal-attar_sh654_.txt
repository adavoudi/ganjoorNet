گر مرد نام و ننگی از کوی ما گذر کن	ما ننگ خاص و عامیم از ننگ ما حذر کن
سرگشتگان عشقیم نه دل نه دین نه دنیا	گر راه بین راهی در حال ما نظر کن
تا کی نهفته داری در زیر دلق زنار	تا کی ز زرق و دعوی، شو خلق را خبر کن
ای مدعی زاهد غره به طاعت خود	گر سر عشق خواهی دعوی ز سر بدر کن
در نفس سرنگون شو گر می‌شوی کنون شو	واز آب و گل برون شو در جان و دل سفر کن
جوهرشناس دین شو مرد ره یقین شو	بنیاد جان و دل را از عشق معتبر کن
از رهبر الهی عطار یافت شاهی	پس گر تو مرد راهی تدبیر راهبر کن
