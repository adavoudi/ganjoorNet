خسروی کاعجوبهٔ آفاق بود	خسروی او علی الاطلاق بود
دختری چون ماه زیر پرده داشت	از غمش خورشید ره گم کرده داشت
پای تا سر لطف و زیبائی و ناز	دلفروز و دلفریب و دلنواز
آفتاب روی او افروخته	مهر و مه را ذره گی آموخته
کرده آهو یاد زلفش در تتار	تا قیامت ناف آهو نافه دار
شب ز شبگون حلقهای شست او	حلقه در گوش هلال از دست او
حلقهٔ هندوی او چون مقبلی	صد دراز هر حلقهٔ در هر دلی
چون کمان ابرویش بس کوژخاست	هر زفانی را زهی بنشست راست
ازکمانش تیر اگر رفتی برون	هرکه خوردی در زمان خفتی بخون
تیر مژگانش زسر تیزی که بود	بود ازو صد گونه خونریزی که بود
تاکه چشم نرگسین را برگشاد	بر همه جانها کمین را برگشاد
شورشی در جادوان افتاد ازو	های و هو در آهوان افتاد ازو
بود چون میمی دهان تنگ او	سر بمهر از لعل گوهر رنگ او
در نمیگنجید موئی در دهانش	گر همه بودی خودان موی میانش
گر سخن گویم ز نطق او خطاست	زانکه تلخ است و بنتوان گفت راست
تلخی و شیرینیش آمیختست	کز نمکدانش شکر میریختست
آب حیوان تشنهٔ گفتار او	چشم رضوان عاشق دیدار او
از لب او گر صفت میبایدت	صدجهان پر معرفت میبایدت
چون دهم شرحش چگویم یاربش	نیست شیرین هرچه گویم جزلبش
خود چه گویم چون کنم من یاد ازو	زانکه ممکن نیست جز فریاد ازو
بود باغی آن صنم را چون بهشت	پردرخت و پر گل عنبر سرشت
خادمی آورده بود اندر بهار	از برای باغ صد مزدور کار
کار میکردند چون آتش همه	وز خوشی آن چمن دلخوش همه
تا که آن دختر برون آمد بباغ	همچنان کاید بشب چارم چراغ
همچو کبکی میخرامید از خوشی	همچو شهبازی سری پر سرکشی
اطلسش در خاک دامن میکشید	گیسوش عنبر بخرمن میکشید
چونکه شد گردان سمن بر نرم نرم	جملهٔ گلها بخاک آمد ز شرم
در میان آن همه مزدور کار	بود برنائی چو آتش بیقرار
عشق دختر در میان جان نهاد	عشق او در جان چرا نتوان نهاد
عشق دختر آتشی درجانش زد	جانش غارت کرد و بر ایمانش زد
رفت مرد از دست و در پای اوفتاد	دست و پایش سست بر جای اوفتاد
جامه در سیلاب اشکش غرق شد	آه آتش پاش او چون برق شد
دل شد و جان بیقرارش اوفتاد	کارش افتاد و چه کارش اوفتاد
آه او کز پرده پیدا آمدی	دوزخی دیگر بصحرا آمدی
اشک او کز دیده بیرون ریختی	ابر بودی ابر اگر خون ریختی
گاه سر بر سنگ میزد بیقرار	گاه بر دل سنگ میزد بیشمار
گاه جان میداد جانی مست عشق	گاه میخائید دست از دست عشق
عاقبت درخاک و خون بیهوش گشت	همچنان تا نیم شب خاموش گشت
دختر آگه شد ز عشق آن جوان	خادمی را گفت هین او را بخوان
تا زمانی خوش برو خندیم ما	تا مگر خود را برو بندیم ما
رفت خادم وان جوان را پیش برد	سوی گورش هم بپای خویش برد
چون درآمد آن جوان بیقرار	مجلسی میدید الحق چون نگار
ماهرویان ایستاده پیش و پس	جمله همدم همنشین و هم نفس
در میان میگشت جامی پر شراب	همچنان کز چرخ گردد آفتاب
شمعهای عنبر آتش میفشاند	عود هر دم دامنی خوش میفشاند
مرغ بریان پیش خوبان آمده	پس ز لبشان پای کوبان آمده
گشته موسیقار را رازی که بود	ظاهر از داود آوازی که بود
بانگ چنگ و نالهٔ نایش ز پی	معتدل با یکدگر چون شیر و می
از خوشی و مستی و آواز خوش	وز جمال لعبتان ماه وش
جوش و شوری در میان افتاده بود	های و هوئی در جهان افتاده بود
وان صنم بنشسته چون مه پارهٔ	جلوه میکرد آنچنان رخسارهٔ
دل جمالش را بصد جان میخرید	ذرهٔ دردش بدرمان میخرید
آن جوان چون آنچنان مجلس بدید	در چنان مجلس چنان مونس بدید
لرزه بر اندام او افتاد سخت	سخت میلرزید چون برگ درخت
همچو ابر نوبهاری میگریست	زار میسوخت و بزاری میگریست
خواست تا فریاد بر گیرد چو مست	یک قدح پر باده دادندش بدست
آن قدح چون نوش کرد از دست شد	مست بود از عشق کلی مست شد
همچنان با ژندهٔ مست و خراب	بادلی پر آتش و چشمی پر آب
سوی او دزدیده مینگریستی	خود کجا دیدیش چون بگریستی
دختر آمد پیش او جامی بدست	جانش را میزد چو در پیشش نشست
زلف خود در دست آن مسکین نهاد	در دگر دستش می سنگین نهاد
گفت زلفم سخت دار و می بنوش	غم مخور امشبت خوشتر به ز دوش
آن جوان آنجا چو ننگ خویش دید	زلف او در دست و او را پیش دید
میندانست آن گدای بیقرار	تا کدامین چیز بیند زان نگار
چشم بیند یا خم ابروی او	روی بیند یا شکنج موی او
خنده بیند یا دو لعل آبدار	غمزه بیند یا دو زلف تابدار
در چنان جائی شکیبائی نداشت	طاقت غوغای زیبائی نداشت
عاقبت از بیخودی پست اوفتاد	جان بداد و جامش از دست اوفتاد
زین جهان جان ستان آزاد شد	شد بخاک و عشق او چون باد شد
چون نداری زور عشق دلبران	بیخبر مردی که داری دل بران
چون نداری مردی این کار را	میفروشی هر زمانی یار را
هرکه یار مهربان خواهد فروخت	پیش آب خضر جان خواهد فروخت
