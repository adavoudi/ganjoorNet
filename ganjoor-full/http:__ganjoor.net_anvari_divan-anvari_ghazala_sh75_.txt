آرزوی روی تو جانم ببرد	کافریهای تو ایمانم ببرد
از جهان ایمان و جانی داشتم	عشق تو هم این و هم آنم ببرد
غمزهات از بیخ وز بارم بکند	عشوهات از خان و از مانم ببرد
شحنهٔ عشقت دلم را چون بخواند	از حساب جعل خود جانم ببرد
عقل را گفتم که پنهان شو برو	کین همه پیدا و پنهانم ببرد
گفت اگر این بار دست از من بداشت	باز باز آمد به دستانم ببرد
انوری چند از شکایتهای عشق	کو فلان بگذاشت و بهمانم ببرد
این همه بگذار و می‌گوی انوری	آرزوی روی تو جانم ببرد
