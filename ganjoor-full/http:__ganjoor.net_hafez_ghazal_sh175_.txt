صبا به تهنیت پیر می فروش آمد	که موسم طرب و عیش و ناز و نوش آمد
هوا مسیح نفس گشت و باد نافه گشای	درخت سبز شد و مرغ در خروش آمد
تنور لاله چنان برفروخت باد بهار	که غنچه غرق عرق گشت و گل به جوش آمد
به گوش هوش نیوش از من و به عشرت کوش	که این سخن سحر از هاتفم به گوش آمد
ز فکر تفرقه بازآی تا شوی مجموع	به حکم آن که چو شد اهرمن سروش آمد
ز مرغ صبح ندانم که سوسن آزاد	چه گوش کرد که با ده زبان خموش آمد
چه جای صحبت نامحرم است مجلس انس	سر پیاله بپوشان که خرقه پوش آمد
ز خانقاه به میخانه می‌رود حافظ	مگر ز مستی زهد ریا به هوش آمد
