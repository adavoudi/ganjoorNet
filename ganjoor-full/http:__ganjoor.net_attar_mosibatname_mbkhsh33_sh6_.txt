بود اندر خدمت سلطان کسی	کرده بود او خدمت سلطان بسی
خواندش یک روز شاه حق شناس	گفت کردی خدمت ما بی قیاس
چون تو حاجتمندی و من پادشاه	هرچه میخواهی ازین حضرت بخواه
گفت چون حاضر بوددربار عام	هم وزیر و هم امیر و هم امام
هم بگرد شاه گرد آید سپاه	هم جهانی خلق پیش آید زراه
بر سر آن جمله خلق بیشمار	پیش خویشم خوان و سر در گوشم آر
یک سخن با من بگو چه کژ چه راست	گر همه دشنام باشد آن رواست
تا درین حضرت بدانندم همه	راز دار شاه خوانندم همه
هرچه زان حضرت رسد چه بد چه نیک	بد نباشد این بنتوان گفت لیک
گرچه زیر پای گردی پست او	یادگاری بایدت از دست او
