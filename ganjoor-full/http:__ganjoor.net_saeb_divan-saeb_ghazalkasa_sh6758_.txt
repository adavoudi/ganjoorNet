فروغ زندگانی برق شمشیرست پنداری	نفس عمر سبکرو را پر تیرست پنداری
چنان از موج رحمت شد زمین و آسمان خالی	که دریای سراب و ابر تصویرست پنداری
طراوت نیست چون گهواره در سیمای این طفلان	سپهر خشک یک پستان بی شیرست پنداری
به مشت خاک خود کامروز و فردا می برد بادش	چنان دلبستگی داری که اکسیرست پنداری
مرا از زندگانی سیر کرد از لقمه اول	طعام این خسیسان آب شمشیرست پنداری
سرآمد عمر و گامی طی نشد از وادی مطلب	به پایم این ره خوابیده زنجیرست پنداری
کمربسته است چون گل از پریشانی به خون من	حواس خمسه من پنجه شیرست پنداری
ز شان عشق، عاشق در نظرها شوکتی دارد	که نقش پای مجنون پنجه شیرست پنداری
چنان در رشته طول امل پیچیده ای صائب	که صحرای طلب را زلف شبگیرست پنداری
