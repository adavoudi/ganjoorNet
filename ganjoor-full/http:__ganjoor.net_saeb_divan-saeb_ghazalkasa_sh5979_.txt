فارغند از قید چرخ نیلگون دیوانگان	رفته اند از حلقه ماتم برون دیوانگان
هر دم از بی اختیاری صورتی بر می کنند	مهره مومند در دست جنون دیوانگان
سنگ طفلان چیست، کز جان و دل سختی پذیر	کوه را سازند بی صبر و سکون دیوانگان
در بیابانی که باشد لاله زارش بوی خون	مست گردند از شراب لاله گون دیوانگان
تا ز چشم شور ارباب خرد ایمن شوند	می زنند از داغ، نعل واژگون دیوانگان
بلبلان دیوانه اند و بوی گل از اتحاد	می دود در کوچه و بازار چون دیوانگان
می کند باد مخالف شور دریا را زیاد	می شوند آشفته صائب از فسون دیوانگان
