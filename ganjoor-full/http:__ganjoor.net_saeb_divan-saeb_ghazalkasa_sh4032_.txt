حذر ز فتنه آن چشم نیم باز کنید	زمیزبان سیه کاسه احتراز کنید
اگر چو غنچه درین بوستان ز اهل دلید	گره ز جبهه خود بی نسیم باز کنید
به ناز عالم پرکار بر نمی آیید	ز هر چه هست دل خویش بی نیاز کنید
محیط عشق حقیقی در انتظار شماست	گذر چو سیل بهار از پل مجاز کنید
ز بحر آینه سیل صیقلی گردد	معاشرت به حریفان پاکباز کنید
اگر چه تیغ شهادت بلند پروازست	ز روی عجز شما گردنی دراز کنید
زمین نرم بود پرده دار دام فریب	ز مکر دشمن هموار احتراز کنید
اگر ز کوتهی روز عمر درتابید	به آه نیمشب این رشته را دراز کنید
قبای صورتی آب وگل نمازی نیست	ازین لباس برآیید چون نماز کنید
ز هرچه هست بپوشید چشم چون صائب	به روی خود در توفیق را فراز کنید
