از سر کویت ای نگار میروم و نمیروم	از بر و بوم این دیار میروم و نمیروم
زد بجگر ز غمزه نیش راند مرا ز نزد خویش	خسته جگر ز بزم یار میروم و نمیروم
جان و دلم شکار کرد دورم از این دیار کرد	بی دل و جان از این دیار میروم و نمیروم
گر قدمی نهی به پیش باز کشم بسوی خویش	نیست بدستم اختیار میروم و نمیروم
روی دلم بزجر خست پای دلم بزلف بست	خسته و بسته دلفکار میروم و نمیروم
سوی من از حیا نظر میکند و نمیکند	من ز ادای او زکار میروم و نمیروم
گه بلقاش جان و دل میدهم و نمیدهم	گاه ز خویش فیض وار میروم و نمیروم
