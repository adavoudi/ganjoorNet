دیده باشی کان حکیم بی خرد	تخته‌ای خاک آورد در پیش خود
پس کند آن تخته پر نقش و نگار	ثابت و سیاره آرد آشکار
هم فلک آرد پدید و هم زمین	گه بر آن حکمی کند گاهی برین
هم نجوم و هم برون آرد پدید	هم افول و هم عروج آرد پدید
هم نحوست، هم سعادت برکشد	خانهٔ موت و ولادت برکشد
چون حساب نحس کرد و سعد از آن	گوشهٔ آن تخته گیرد بعد از آن
برفشاند، گویی آن هرگز نبود	آن همه نقش و نشان هرگز نبود
صورت این عالم پر پیچ پیچ	هست همچون صورت آن تخته هیچ
تو نیاری تاب این، کنجی گزین	گرد این کم گرد و در کنجی نشین
جملهٔ مردان زنان اینجا شدند	از دو عالم بی‌نشان اینجا شدند
چون نداری طاقت این راه تو	گر همه کوهی نسنجی کاه تو
