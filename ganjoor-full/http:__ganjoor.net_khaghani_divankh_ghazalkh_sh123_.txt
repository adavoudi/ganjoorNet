دل از آن راحت جان نشکیبد	تشنه از آن آب روان نشکیبد
چکنم هرچه کنم دل کند آنک	دل از آن جان جهان نشکیبد
دل نیارامد و هم معذور است	کز دلارام چنان نشکیبد
گرچه خون ریزد دل دار نهان	دل ز خون‌ریز نهان نشکیبد
سینه از زخم سنانش نالید	وآنگه از زخم سنان نشکیبد
گرچه پروانه کند عمر زیان	تا نسوزد ز زیان نشکیبد
دل چنان با غم او انس گرفت	که ز غم نیم زمان نشکیبد
چند گوئی که ز وصلش به شکیب	من شکیبم، دل و جان نشکیبد
من سگ اویم و نالم به سحر	به سحر سگ زفغان نشکیبد
دل خاقانی از آن یار که نیست	می‌زند لاف و از آن نشکیبد
چون گدا را نرسد دست به کام	هم ز لافی به زبان نشکیبد
