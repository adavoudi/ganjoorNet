خوش آن که چون گل ازین گلستان دمید و گذشت	چو صبح یک دو نفس سرسری کشید و گذشت
نریخت رنگ اقامت درین خراب آباد	سری چو ماه به هر روزنی کشید و گذشت
به قدر آنچه سرانجام توشه باید کرد	درین رباط پر از وحشت آرمید و گذشت
پناه برد به دارالامان خاموشی	ز زخم تیغ زبان خون خود خرید و گذشت
فریب نعمت الوان نوبهار نخورد	چو لاله کاسه پر خون به سر کشید و گذشت
دلم ز منت آب حیات گشت سیاه	خوش آن که تشنه به آب بقا رسید و گذشت
هزار غنچه دل واکند سبکروحی	که چون نسیم بر این گلستان وزید و گذشت
گذر ز چرخ مقوس به قد همچو خدنگ	که هر که ماند به زیر فلک خمید و گذشت
خوشا کسی که ازین باغ پر ثمر صائب	به جای میوه سر انگشت خود گزید و گذشت
