جام خوشی ز دُردی دردش چو ما بپرس	مانند دردمند ز دردش دوا بپرس
نقش بلا مگو تو که آرام جان ماست	لطفی کن از کرم چو ببینی ز ما بپرس
ما بنده ایم و حضرت او پادشاه ماست	با پادشه بگو که ز حال گدا بپرس
از عقل بی خبر ، خبر عشق او مجو	سریست عشق او ز دل ما بیا بپرس
بگذر خوشی به کوی خرابات عاشقان	از رند مست لذت ذوق مرا بپرس
ما محرمیم در حرم کبریای او	اسرار او ز محرم آن کبریا بپرس
از ما مپرس قصهٔ دنیا و آخرت	اما ز سیدم خبری از خدا بپرس
