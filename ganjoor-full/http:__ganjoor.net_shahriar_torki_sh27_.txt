نه ظریف بیر گلیــــــن عزیزه سنی	منه لایق تــــــــاری یــــاراتمیشدی !
بیر ظریف روحه بیر ظریف جسمی	ازدواج قدرتیـــــــــله قـــــاتمیشدی !!!
عشقیمین بولبولی سنی دوتموش	هرنه دونیـاده گول وار ، آتمیشدی
سانکی دوستاق ایکن من آزاددیم	ائله عشقون منی یاهـــاتمیشدی !
سؤیدوگیم سانکی هم نفس اولالی	قفسیمدن منی چیخـــارتمیشدی
جنّت ائتمیــش منیم جهنّمی می	یانماسین یاخماسین آزاتمیشدی
قــــاراگون قارقاسی قونـاندا منیم	آغ گونوم وارســـادا قــاراتمیشدی
آدی بـــــاتمیش اجل گلنده بیـــزه	من آییم چیخدی گونده باتمیشدی
سارالیب گون شافاخدا قان چناغین	قورخودان تیتره ییب جالاتمیشدی
قارا بایگوش چـالاندا آغ قوشومی	زعفران تک منی ســـاراتمیشدی
کور قضــــا ئوز یولـــون گئدن وقته	چـــاره نین یوللارین داراتمیشدی
نه قدر اوغدوم آچمــادین گؤزیوی	گؤز سکوت ابدله یـــــــاتمیشدی
او آلا گؤز اویـــــانمادی کی منیم	بختیمی مین کره اویـــاتمیشدی
داهــــا کیپریکلرون اولـــوب نشتر	یارامین کؤزمه سین قاناتمیشدی
سن نه یاخشی ائشیتمدون بالالار	آنا وای ناله سین اوجــاتمیشدی
سنی وئردیم بهشت زهــــــرایه	منه مولا الیـــــن اوزاتمیــــشدی
اورگی دوغرانان آنـان مه له دی	دونیـــــا زهرین اونا یالاتمیشدی
سن باهار ائتدیگون چمنده خزان	هرنه گول غونچه وار سوزاتمیشدی
نه یامان یئرده کؤچدی کروانیمیز ؟	نه یئیین یوک یاپین دا چاتمیشدی
قیرخا سن یئتمه دون جاوان گئتدون	من گئدیدیم کی یئتدیم آتمیشدی
قوجا وقتیمده بو قـــــارا بختیـــم	منی قول تک بلایه ساتمیشدی !!!
