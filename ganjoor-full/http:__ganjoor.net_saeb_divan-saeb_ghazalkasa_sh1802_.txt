ز تنگدستی شکر، نی مرا غم نیست	که ناله های گلوسوز از شکر کم نیست
به مجلسی که در او داروگیر منعی است	اگر بهشت بود، دلنشین آدم نیست
ز چشم شور تماشاییان هراسانم	وگرنه زخم مرا احتیاج مرهم نیست
یکی است نسبت داغ جنون به شاه و گدا	ز آفتاب قیامت کسی مسلم نیست
گداختم جگر خویش را به آتش گل	هنوز اشک مرا اعتبار شبنم نیست
شکوه صحبت شیرین حجاب اظهارست	وگرنه حسرت خسرو ز کوهکن کم نیست
جنون به ملک سلیمان نمی کند اقبال	وگرنه مرتبه داغ، کم ز خاتم نیست
اگر چه جلوه او از دو عالم افزون است	دلی کجاست که در وی غم دو عالم نیست؟
ز سنگ تفرقه صائب بلند گردیده است	بنای دوستی روزگار محکم نیست
