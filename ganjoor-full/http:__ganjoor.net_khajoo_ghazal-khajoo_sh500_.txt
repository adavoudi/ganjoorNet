ما را ز پردهٔ تو دل از پرده شد بدر	بردار پرده‌ای ز پس پرده پرده در
گر ماه خوانمت نبود ماه سرو قد	ور سرو گویمت نبود سرو سیمبر
کس ماه را ندید که پوشد زره ز مشک	کس سرو را نگفت که بندد چو نی کمر
لعل تو شکریست ازو رفته آب قند	خط تو طوطیئیست پرافکنده برشکر
جانم ز تاب مهر تو شمعیست در گداز	چشمم ز شوق لعل تو درجیست پرگهر
عنقای قاف عشقم و عشق تو گوئیا	مرغیست هر دو کون در آورده زیر پر
چون صبر نیست کز تو نظر برتوان گرفت	یکباره بر مگیر ز بیچارگان نظر
ور زانکه از درم نتوانی درآمدن	باری ز دل چگونه توانی شدن بدر
هر گه که در برابر خواجو گذر کنی	صد بار باز در دل تنگش کنی گذر
