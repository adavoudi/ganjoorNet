ای هوش‌! سخت داغیست‌، یاد بهار طفلی	تا مرگ بایدت بود شمع مزار طفلی
قد دو تا درین بزم آغوش ناامیدیست	خمیازه کرد ما را آخر خمار طفلی
ای عافیت تمنا مگذر ز خاکساری	این شیوه یادگارست از روزگار طفلی
ای غافل از نهایت تا کی غم بدایت	مو هم سفید کردی در انتظار طفلی
ای واقف بزرگی آوارگی مبارک	منزل نماند هر جا بستند بار طفلی
ما را ز جام قسمت خون خوردنی است اما	امروز ناگوارست آن خوشگوار طفلی
تا روزگار سازد خالی به دیده جایت	چون اشک برنداری سر از کنار طفلی
چشمم به پیری آخر محتاج توتیا شد	می‌داشت کاش گردی از رهگذار طفلی
انجام پختگی بود آغاز خامی من	تا حلقه‌گشت قامت‌کردم شکار طفلی
تا خاک یأس بیزم بر فرق اعتبارات	یکبارکاش سازند بازم دچار طفلی
بر رغم فرع گاهی بر اصل هم نگاهی	تاکی بزرگ بودن ای شیرخوار طفلی
از مهد غنچه خواندیم اسرار این معما	کاسودگی محال است بی‌اعتبار طفلی
آخر ز جیب پیری قد خمیده گل کرد	رمزکچه نهفتن در روزگار طفلی
بر موی پیری افتاد امروز نوبت رنگ	زد خامه در سفیداب صورت نگار طفلی
امروزکام عشرت از زندگی چه جویم	رفت آن غباربیدل با نی سوارطفلی
