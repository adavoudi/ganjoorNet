دردمندیم و به امید دوا آمده ایم	مستمندیم و طلبکار شفا آمده ایم
از در لطف تو نومید نگردیم که ما	بینوایان به تمنای نوا آمده ایم
ما گدائیم و تو سلطان جهان کرمی	نظری کن که به امید شما آمده ایم
دل فدا کرده و جان داده و سر بر کف دست	تا نگوئی که به تزویر و ریا آمده ایم
این چنین عاشق و سرمست که بینی ما را	نیست حاجت که بگوئی ز کجا آمده ایم
ما اگر زاهد سجاده نشینیم نه رند	بر سر کوی خرابات چرا آمده ایم
سید بزم خرابات جهان جانیم	بندگانیم به درگاه خدا آمده ایم
