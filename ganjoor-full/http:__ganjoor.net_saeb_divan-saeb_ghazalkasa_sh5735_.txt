ز بردباری ما خوار و زار شد عالم	ز کوه طاقت ما سنگسار شد عالم
بس است سلسله جنبان نسیم دریا را	ز بیقراری ما بیقرار شد عالم
ز گوشه دل خود سر برون نیاوردیم	اگر خزان و اگر نوبهار شد عالم
بهشت برگ خزان دیده ای است عارف را	ز سیر چشمی ما شرمسار شد عالم
کدام دست برآمد ز آستین یارب	که یک پیاله می بر خمار شد عالم
کند فضولی مهمان بخیل را بدخو	ز سازگاری ما سازگار شد عالم
توان حریف دغا را به نقش کم دل برد	ز پاکبازی ما خوش قمار شد عالم
کباب سوخته را اشک نیست حیرانم	که چون ز خون دلم لاله زار شد عالم
نداشت مایه ابر بهار عالم خشک	ز تر زبانی ما نوبهار شد عالم
ز ناله های جگرسوز خامه صائب	چو لاله یک جگر داغدار شد عالم
