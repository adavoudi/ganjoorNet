در پیری ارتکاب می ناب می کنی	این صبح را تصور مهتاب می کنی
مویت سفید گشت و همان از شراب تلخ	در شیر زندگانی خود آب می کنی
دل را برای جسم ز می می کنی خراب	تعمیر دیر از گل محراب می کنی
از توبه حرف می زنی و باده می خوری	بیدار می شوی و دگر خواب می کنی
در قلزمی که کشتی نوح است در خطر	بالین ز گرد بالش گرداب می کنی
سررشته حیات به آخر رسید و تو	پس پس سفر چو طفل رسن تاب می کنی
درمان شیب باده روشن نمی کند	زخم کتان رفو چه به مهتاب می کنی؟
چون عقل و هوش و دین و دلت را شراب برد	آهنگ این سفر به چه اسباب می کنی؟
موی سفید، مشرق صبح قیامت است	وقت است توبه گر ز می ناب می کنی
از روی گرم دل به تو پرتو نمی رسد	تا پشت خویش گرم به سنجاب می کنی
همت زراستان، گه افتادگی بجوی	بالین ز راه ساز، اگر خواب می کنی
اول دل و زبان خود از توبه پاک کن	صائب اگر نصیحت احباب می کنی
