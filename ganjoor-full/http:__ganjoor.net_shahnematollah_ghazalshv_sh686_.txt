در همه آینه جمال نمود	از همه رو دری به ما بگشود
غیر را سوخت آتش غیرت	خوش بود آتشی چنین بی دود
دع نفسک به ذوق دریابش	تا بیابی ز وصل او مقصود
دُرد دردش دوای درد دل است	نوش می کن که این بود بهبود
این عنایت نگر که آن حضرت	در حق بندگان خود فرمود
می خمخانهٔ حدوث و قدم	ساقی مست ما به ما پیمود
خود نماید جمال و خود بیند	از خودش با خود است گفت و شنود
خیز ساقی بیار جام شراب	وقت صبح است و عاقبت محمود
هر که انکار نعمت الله کرد	بیشکی باشد از خدا مردود
