ای آنک تو خواب ما ببستی	رفتی و به گوشه‌ای نشستی
ما را همه بند دام کردی	ما بند شدیم و تو بجستی
جز دام تو نیست کفر و ایمان	یا رب که چه بس درازدستی
گر خواب و قرار رفت غم نیست	دولت بر ماست چون تو هستی
چون ساقی عاشقان تو باشی	پس باقی عمر ما و مستی
ای صورت جان و جان صورت	بازار بتان همه شکستی
ما را چو خیال تو بود بت	پس واجب گشت بت پرستی
عقل دومی و نفس اول	ای آمده بهر ما به پستی
این وهم من است شرح تو نیست	تو خود هستی چنانک هستی
