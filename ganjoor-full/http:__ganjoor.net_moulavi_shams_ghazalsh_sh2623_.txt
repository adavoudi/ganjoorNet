ما گوش شماییم شما تن زده تا کی	ما مست و خراباتی و بیخود شده تا کی
ما سوخته حالان و شما سیر و ملولان	آخر بنگویید که این قاعده تا کی
دل زیر و زبر گشت مها چند زنی طشت	مجلس همه شوریده بتا عربده تا کی
دی عقل درافتاد و به کف کرده عصایی	در حلقه رندان شده کاین مفسده تا کی
چون ساقی ما ریخت بر او جام شرابی	بشکست در صومعه کاین معبده تا کی
تسبیح بینداخت و ز سالوس بپرداخت	کاین نوبت شادی است غم بیهده تا کی
آن‌ها که خموشند به مستی مزه نوشند	ای در سخن بی‌مزه گرم آمده تا کی
