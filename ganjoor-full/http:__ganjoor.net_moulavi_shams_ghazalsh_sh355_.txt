در این خانه کژی ای دل گهی راست	برون رو هی که خانه خانه ماست
چو بادی تو گهی گرم و گهی سرد	رو آن جا که نه گرما و نه سرماست
تو خواهی که مرا مستور داری	منم روز و همیشه روز رسواست
تو میرابی که بر جو حکم داری	به جو اندرنگنجد جان که دریاست
تو پر و بال داری مرغ واری	به پر و بال مردان را چه پرواست
نجس در جوی ما آب زلالست	مگس بر دوغ ما بازست و عنقاست
صلا ای آفتاب لامکانی	که ذره ذره از تابش ثریاست
بحمدالله به عشق او بجستیم	از این تنگی که محراب و چلیپاست
دهل برگیر و در بازار می‌رو	ندا می‌کن که یوسف خوب سیماست
دریدم پرده ناموس و سالوس	که جان من ز جان خویش برخاست
