شد از رکاب تو پیدا هلال عید مرا	گشوده شد در جنت ازین کلید مرا
کنم سیاه ز نظاره بنفشه خطان	شود دو دیده چو بادام اگر سفید مرا
گران نیم به خریدار از سبکروحی	به سیم قلب چو یوسف توان خرید مرا
ز نیشتر چو رگ سنگ نیست پروایم	ز کوه درد ز بس نبض آرمید مرا
ز تخم سوخته، سبزی امید نتوان داشت	چگونه اختر طالع شود سعید مرا؟
نشد ز گوشه ابروی او گشاده دلم	چه دل گشاده شود از هلال عید مرا؟
ز حسن عاقبت عشق، چشم آن دارم	که صبح وصل شود، دیده سفید مرا
ز روی تازه من، تازه روست صائب باغ	اگر چه نیست بری همچو سرو و بید مرا
