ای خواجه حساب عمر برگیر	زین خط دو رنگ شام و شبگیر
جز خط مزور شب و روز	حاصل چه ازین سرای تزویر
خوانی است جهان و زهر، لقمه	خوابی است حیات و مرگ، تعبیر
خاقانی از انده رشیدت	تا کی بود اشک و نوحه بر خیر
کاین نوحهٔ نوح و اشک داود	در یوسف تو نکرد تاثیر
جانی ز تو بستدند و دادند	فرزند تو را به گاه تصویر
فرزند که از تو بستد ایام	این جان به تو باز داد تقدیر
او زود شد و تو دیر ماندی	این سود بدان زیان همی گیر
