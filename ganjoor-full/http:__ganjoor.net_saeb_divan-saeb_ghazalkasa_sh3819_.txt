به ناله ای ز دل ما چه درد می خیزد؟	ز یک نسیم چه مقدار گرد می خیزد؟
نگاه نرگس نیلوفری کشنده ترست	که فتنه از فلک لاجورد می خیزد
اگر چو صبح کشم آفتاب را در بر	همان ز سینه من آه سرد می خیزد
چو شمع موی سرم آتشین به چشم آید	ز خاک سوختگان سبزه زرد می خیزد
سپهر سفله که باشد که دست من گیرد؟	ز خاک، مرد به امداد مرد می خیزد
خرابی دل ما لشکری نمی خواهد	ز نام سیل ازین خانه گرد می خیزد
نمی رسند به درد سخن سخن سنجان	وگرنه ناله صائب ز درد می خیزد
