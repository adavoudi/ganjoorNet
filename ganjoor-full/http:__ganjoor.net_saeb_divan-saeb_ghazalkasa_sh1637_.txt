هر که آمد به جهان دست به دامان زد و رفت	بر سر خشت عناصر دو سه جولان زد و رفت
سخت کاری است برون آمدن از عهده رسم	زین سبب بود که مجنون به بیابان زد و رفت
وقت آن خوش که درین راه نگردید گره	سینه چون آبله بر خار مغیلان زد و رفت
دلم از رفتن ایام جوانی داغ است	آه ازین برق که آتش به نیستان زد و رفت
هر که چون شبنم گل پاک شد از آلایش	غوطه در چشمه خورشید درخشان زد و رفت
دل من آب شد از غیرت اقبال حباب	که به یک چشم زدن غوطه به عمان زد و رفت
داغ ما چشم به الماس نگرداند سیاه	زخم ما تیغ تغافل به نمکدان زد و رفت
هر که از چشمه تیغ تو دمی آب کشید	خاک در دیده سرچشمه حیوان زد و رفت
بلبل ما به دل نازک گل رحم نکرد	آتش از شعله آواز به بستان زد و رفت
مژه بر هم نزد از خواب اجل دیده ما	این نمک را که به این زخم نمایان زد و رفت؟
از پریشانی ما یاد کجا خواهد کرد؟	دل که بر کوچه آن زلف پریشان زد و رفت
وقت آن راهروی خوش که ازین خارستان	دست چون برق جهانسوز به دامان زد و رفت
غم لشکر خور اگر پادشهی می خواهی	مور این زمزمه بر گوش سلیمان زد و رفت
هر نسیمی که برآورد سر از جیب عدم	بر دل سوخته ما دو سه دامان زد و رفت
جگر اهل سخن از نفس صائب سوخت	آه ازین شمع که آتش به شبستان زد و رفت
