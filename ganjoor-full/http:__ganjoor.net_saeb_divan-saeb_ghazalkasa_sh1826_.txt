عنان دل ز من آن دلربا گرفت و گذاشت	چو دلپذیر نبودش چرا گرفت و گذاشت
عیار موجه بیتاب ما ز دریا پرس	که بارها سر زنجیر ما گرفت و گذاشت
فریب چشم پریشان نگاه او مخورید	که در دو روز هزار آشنا گرفت و گذاشت
ز انفعال مرا روی بازگشتن نیست	خوشا کسی که طریق خطا گرفت و گذاشت
ز گل مدار امید وفا که دست ازوست	که رنگ عاریتی از حنا گرفت و گذاشت
قدم ز ناف غزالان به کام شیر نهاد	سبکروی که طریق رضا گرفت و گذاشت
عنان من گل بی دست و پا کجا گیرد؟	که خار دامن من بارها گرفت و گذاشت
ز سختی دل سنگین خویش در عجبم	که همچو موم بی نقشها گرفت و گذاشت
نبود جوهر مردانگی زلیخا را	وگرنه دامن یوسف چرا گرفت و گذاشت؟
به درد من نتوان برد ره که دست مسیح	هزار مرتبه نبض مرا گرفت و گذاشت
مشو مقید موج سراب این عالم	که خضر دامن آب بقا گرفت و گذاشت
ز پشت دست ندامت همیشه رزق خورد	کسی که دامن اهل صفا گرفت و گذاشت
مجو ز چرخ مروت که این سیاه درون	ز دست کور مکرر عصا گرفت و گذاشت
ز نقش روی به نقاش کن که هر کف خاک	هزار بار فزون نقش گرفت و گذاشت
مرا ازان سنگ کو شکر و شکوه هر دو بجاست	که استخوان مرا از هما گرفت و گذاشت
ز نقد داغ اثر در جهان نهشت دلم	ز بس که بر سر هم چون گدا گرفت و گذاشت
جهان سفله چو فرزند بی خطا صائب	مرا ز چرخ به دست دعا گرفت و گذاشت
