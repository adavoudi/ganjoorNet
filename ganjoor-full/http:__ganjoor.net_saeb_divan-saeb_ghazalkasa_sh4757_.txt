جوشن داودی قلمرو تدبیر	نقش بر آب است پیش ناوک تقدیر
با جگر آفتاب، صبح چه سازد ؟	گرمی دل کم نمی شود به طباشیر
بار نفسها نه ایم چون نی بی مغز	ناله ما خانه زاد ماست چو زنجیر
از خس و خار شکسته پای چه آید؟	برق درین راه گشته است زمین گیر
بس که کشیده است دردسر ز جنونم	کوچه دهد، چون شوم دچار به زنجیر
چون ورق آفتاب عمر بگردد	پرده گلیم فناست سایه نخجیر
یار سبکروح شو که بر هدف آید	آهن پیکان به زور بال و پر تیر
تنگترست از فضای چشمه سوزان	روزن جنت نظر به حلقه زنجیر
خاطر صائب خیال گنج ندارد	چشم و دل سیر فارغ است ز اکسیر
نسبت معنی به لفظ تازه صائب	همچو ظفر خان بود به خطه کشمیر
