ز موج لاله و گل باغ عالم آبی است	پی کشیدن دل هر بنفشه قلابی است
لباس تقوی ما را فروغ گل برقی است	کتان توبه ما را شکوفه مهتابی است
برای زیر و زبر کردن بنای صلاح	هوای ابر و نسیم بهار سیلابی است
ز برق و باد قدم وا کن که شبنم و گل	به روی آینه از دست رفته سیمابی است
اگر چه دولت بیدار گلشن است بهار	برای مردم بیدرد، پرده خوابی است
ز فکر ساقی و ساغر، حباب آسوده است	هوا بر تنک ظرف، باده نابی است
به کیش ما که وضو دست شستن از جان است	ز خویش هر که تهی گشته است، محرابی است
به هر رهی که روی، می رود به خانه حق	ز هر دری که درآیی، ز معرفت بابی است
به لاغری خط پاکی ز فربهی بستان	وگرنه هر سر موی تو تیغ قصابی است
به احتیاط سخن کن که دولت بیدار	در آن حریم که صائب بود، گرانخوابی است
