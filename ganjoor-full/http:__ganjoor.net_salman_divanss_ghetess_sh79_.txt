ای مرغ جان طلب کن ازین آتشین قفس 	راه برون شدن که تو را هم قفس نماند 
زان دوستان خاصی که دیدید در دیار 	دردا که در دیار وفا هیچ کس نماند 
یاران نازنین همه رفتند و هیچ یک 	زان همرهان به طالع من باز پس نماند 
گوش دارا، مدار درین کاروان سرا 	کاینجا به غیر ناله زار جرس نماند 
آب بهار عیش و گل بخت ما بریخت 	زین هر دو یادگار به جز خار و خس نماند 
یاری که دم توان زد ازو بود صدر دین 	دم درکش ای زمانه که جای نفس نماند 
سرمایه امید من او بود در جهان 	رفت و امید من به جهان زین سپس نماند 
شد عمر خوار در نظر ما که بعد ازو 	ما را به وصل هیچ عزیزی هوس نماند 
