دل را ز جوش گریه نگردید تاب کم	زور شراب عشق نگردد ز آب کم
بی داغ عشق پختگی از دل طمع مدار	خام است میوه ای که خورد آفتاب کم
آتش حریق بال سمندر نمی شود	مستور را ز باده نگردد حجاب کم
از وعده دروغ، دلی شاد کن مرا	هر چند تشنگی نشود از سراب کم
می خار خار آن لب میگون ز دل نبرد	شوق لقای گل نشود از گلاب کم
کوته ز پیچ و تاب شود گر چه رشته ها	طول امل نمی شود از پیچ و تاب کم
صد بار اگر شکسته مه را کند درست	یک ذره روشنی نشود ز آفتاب کم
صائب ز رستخیز چه غم راست خانه را؟	اندیشه از حساب کند خود حساب کم
