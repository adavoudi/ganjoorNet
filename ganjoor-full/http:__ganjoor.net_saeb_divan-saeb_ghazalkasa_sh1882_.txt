خال لب تو داغ دل آب کوثرست	پنهان تبسمت نمک شور محشرست
حالا به فکر دلبری افتاده ابرویت	تیغ برهنه روی تو نوخط جوهرست
تنها نه من دل پری از باغ می برم	شبنم هم از تبسم رسوای گل، ترست
کی رو ز تلخرویی دریا به هم کشد؟	ابر مرا معامله با آب گوهرست
دارد خبر ز آه من و تنگنای چرخ	هر شعله ای که در قفس تنگ مجمرست
پرویز داغ غیرت خود را علاج کرد	شیرین تندخوی همان داغ شکرست
از آستان عشق به جایی نمی رود	صائب یکی ز حلقه به گوشان این درست
