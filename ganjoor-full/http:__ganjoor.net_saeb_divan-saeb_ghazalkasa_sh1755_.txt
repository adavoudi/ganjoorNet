به نیم جلوه کسی کشوری بهم نزده است	به یک پیاده کسی لشکری بهم نزده است
ز چشم شوخ تو شد ملک صبر زیر و زبر	به یک نگاه کسی کشوری بهم نزده است
مرا به بلبل تصویر، رحم می آید	که در هوای تو بال و پری بهم نزده است
هوای خانه بود چون حباب دشمن من	بساط عیش مرا صرصری بهم نزده است
ز اشتیاق تو بر هم زدم دو عالم را	به این نشاط، دو کف دیگری بهم نزده است
شمار داغ مرا بوالهوس چه می داند؟	ز پاره های جگر دفتری بهم نزده است
سری به عالم آسودگی بکش صائب	ترا که کاکل سیمین بری بهم نزده است
