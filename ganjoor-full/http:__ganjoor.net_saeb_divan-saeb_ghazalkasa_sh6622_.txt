محجوب را ز صحبت جانان چه فایده؟	پوشیده چشم را ز گلستان چه فایده؟
حیرت بجاست حسنی اگر در نظر بود	آیینه را ز دیده حیران چه فایده؟
پیکان بود ز خنده سوفار بی نصیب	دلتنگ را ز چاک گریبان چه فایده؟
آب حیات را نبود نشأه شراب	مخمور را ز چشمه حیوان چه فایده؟
از خنده دل ز خون نتوان ساخت چون تهی	ما را چو پسته از لب خندان چه فایده؟
هر برگ گل بر آتش سوداست دامنی	پروانه را ز سیر گلستان چه فایده؟
خورشید بی نیاز ز سیر ستاره است	خاک شهید را ز چراغان چه فایده؟
با چشم شرمگین نتوان گل ز حسن چید	لب بسته را ز نعمت الوان چه فایده؟
برق فناست حاصل باران بی محل	در عهد شیب دیده گریان چه فایده؟
نشتر سبک عنان نکند خون مرده را	افسرده را ز سلسله جنبان چه فایده؟
چون نیست هیچ کس که به داد سخن رسد	صائب ز جمع کردن دیوان چه فایده؟
