هنوز خط ز لب یار برنخاسته است	غبار فتنه ازین رهگذر نخاسته است
ز بخت تیره من از آفتاب نومیدم	وگرنه صبح ز من پیشتر نخاسته است
مکن به دل سیهان پند خویش را ضایع	که خون مرده به صد نیشتر نخاسته است
نچیده است گل از روی دولت بیدار	ز خواب هر که به روی تو برنخاسته است
ز لرزش دل عشاق کی خبر داری؟	که آه سرد ترا از جگر نخاسته است
ز تندباد حوادث نمی روم از جای	فتاده ای چو من از خاک برنخاسته است
ز محفلی که مرا جستن است در خاطر	سپند از آتش سوزنده برنخاسته است
مکن به سنگدلان صرف آبرو صائب	که هیچ ابر ز آب گهر نخاسته است
