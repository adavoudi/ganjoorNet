عین ما جو و در این بحر به جز ما مطلب	غرق دریا شو و جز ما تو ز دریا مطلب
ما حبابیم زده خیمه‌ای از باد بر آب	به از این در دو سراخانه و مأوا مطلب
غیر ما را نتوان یافت در این بحر مجو	عین ما جو و به جز ما دگر از ما مطلب
مرده‌ دل از دم ما زنده شود هر نفسی	این چنین دم طلب و جز ز مسیحا مطلب
مائی ما چو بشستیم به آب دیده	ما نه مائیم ز ما مائی ما ار مطلب
ساقی و جام و می و رند حریفیم مدام	غیر ما همدم ما یک نفس اینجا مطلب
نعمت‌الله طلب و صورت و معنی دریاب	ور دگر می‌طلبی رو طلبش ما مطلب
