ریخت در دل سینه من هر که را مینا شکست	من شدم مستان خمار هر که را صهبا شکست
در خمار و مستی از ما چون نمی گیرد خبر	توبه ما را چرا آن چشم بی پروا شکست؟
می کند خون گل ز چشم غیرتم بی اختیار	تا که را خاری ز راه عشق او در پا شکست
خشک مغزان جهان با تردماغان دشمنند	کشتی ما تخته ها بر مغز این دریا شکست
ظلم کردن بر بلا گردان خود انصاف نیست	بی سبب بال مرا آن آتشین سیما شکست
نعل ما را شوق بیتابی که بر آتش نهاد	بر کمر کوه گران را دامن صحرا شکست
چون علم گر پا توانی کرد قایم در مصاف	لشکری را می توانی با تن تنها شکست
بر چراغ دیده من نور بیتابی فزود	آن که از سنگین دلی آیینه ما را شکست
می شمارد سنگ کم رطل گران را ظرف ما	ساغر بی ظرف نتواند خمار ما شکست
خاک خواهد کرد صائب درد می در کاسه اش	محتسب گر بر سر خم ساغر و مینا شکست
