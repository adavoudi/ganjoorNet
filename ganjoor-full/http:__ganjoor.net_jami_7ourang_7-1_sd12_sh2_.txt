هر که را عقل خرده بین باشد	پیش وی این سخن یقین باشد
کاسمان و زمین و هر چه در او	باشد از جسم و جان چه کهنه چه نو
نیست آن را ز صانعی چاره	که بود فیض بخش همواره
خانه بی صنع خانه ساز که دید	نقش بی دست خامه زن که شنید
هر چه آورده سوی هستی پی	یافته هستی و بقا از وی
نه عرض ذات او و نی جوهر	هر چه بندی خیال ازان برتر
همه محتاج او نشیب و فراز	و او مبرا ز احتیاج و نیاز
اول او بود و کاینات نبود	یافت زو جمله کاینات وجود
آخر او ماند و نماند کس	کنه او را جز او نداند کس
از همه در صفات و ذات جدا	لیس شی ء کمثله ابدا
