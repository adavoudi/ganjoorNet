در پردهٔ عاشقی نهان کیست 	در جلوهٔ دلبری عیان کیست 
حسن و احسان چو جمله از تست 	محبوب به جز تو در جهان کیست 
نگذاشت چو غیرت تو غیری 	ما و من و او و این و آن کیست 
عاشق چو توئی عشق و معشوق 	لیلی که وقیس در جهان کیست 
عالم چو ثنای تست یکسر 	آن مثنی بی لب و دهان کیست 
مثنی توئی و ثناء جز تو 	آنرا که ثنا کنند آن کیست 
پنهان بجهان تو و عیان تو 	غیر از تو عیان که و نهان کیست 
هجر و وصل تو هر که داند 	داند نیران چه و جنان کیست 
خود را چه شناخت فیض دانست 	فانی که و هست جاودان کیست 
