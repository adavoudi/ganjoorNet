تا کی غرور انجمن آرایی زبان	گردن مکش چو شمع به رعنایی زبان
خارج نوای ساز نفس چند زیستن	بر دل مبند تهمت رسوایی زبان
رمزی‌ که درس مکتب آرام خامشی‌ست	نشکافت جستجوی معمایی زبان
پرواز آرمیدگی از بال می‌برد	ازگفتگو مخواه شکیبایی زبان
خونین دلان به دیده ی تر گفتگو کنند	محتاج نیست شیشه به‌گویایی زبان
دندان شکست‌گوهرکارش درستی است	نرمی همان حصار توانایی زبان
در محفل شعور بلایی نیافتیم	جانکاهتر ز صحبت غوغایی زبان
ای سست حرف ضبط نفس‌کن‌که همچو شمع‌	می‌دارد ازگداز تو مینایی زبان
هست از حباب و موج دلیلی ‌که بحر هم	سر می‌دهد به باد سبکپایی زبان
اهل سخن غریب جهان حقیقتند	بایدگریست بر غم تنهایی زبان
هستیم بید‌ل از نسق دلفریب نظم	حیرت نگاه قافیه پیمایی زبان
