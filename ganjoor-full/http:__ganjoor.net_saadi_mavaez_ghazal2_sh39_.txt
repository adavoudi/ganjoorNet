برخیز تا تفرج بستان کنیم و باغ	چون دست می‌دهد نفسی موجب فراغ
کاین سیل متفق بکند روزی این درخت	وین باد مختلف بکشد روزی این چراغ
سبزی دمید و خشک شد و گل شکفت و ریخت	بلبل ضرورتست که نوبت دهد به زاغ
بس مالکان باغ که دوران روزگار	کردست خاکشان گل دیوارهای باغ
فردا شنیده‌ای که بود داغ زر و سیم	خود وقت مرگ می‌نهد این مرده ریگ داغ
بس روزگارها که برآید به کوه و دشت	بعد از من و تو ابر بگرید به باغ و راغ
سعدی به مال و منصب دنیا نظر مکن	میراث بس توانگر و مردار بس کلاغ
گر خاک مرده باز کنی روشنت شود	کاین باد بارنامه نه چیزیست در دماغ
گر بشنوی نصیحت وگر نشنوی، به صدق	گفتیم و بر رسول نباشد به جز بلاغ
