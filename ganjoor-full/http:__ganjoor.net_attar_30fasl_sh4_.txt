چه شد منصور مأمور شریعت	بمعنی دید اسرار حقیقت
مرید جعفر صادق به جان بود	ثنای حضرتش ورد زبان بود
سجود درگه آن شاه کردی	سر خود خاک آن درگاه کردی
ز جعفر دید انوار معانی	بر او شد کشف اسرار نهانی
ز سر وحدت حق گشت آگاه	وجود خویشتن برداشت از راه
به کلی گشت فانی در ره حق	زبانش گشت گویا در اناالحق
حقیقت گشت روئیده ز دریا	چرا افتاد از دریا بدنیا
شناسا شد بنور خویش آنگاه	بسوی بحر وحدت یافت او راه
بدریا باز رفت و همچو او شد	باول بود در آخر هم او شد
در این معنی اناالحق گفت منصور	و یا در جان عطار است مستور
اناالحق گفت او و من نه گفتم	ولی او آشکارا من نهفتم
اگر با جان نباشد یار ملحق	کرا قوت که گوید او اناالحق
چنان دارم ز دانایان روایت	بگویم با تو اکنون این حکایت
که می‌پرسید از منصور یاری	بیا با من بگو این قصه باری
تو ای مست می انوار یزدان	چرا اسرار حق گفتی به خلقان
همیشه از کسان این سر نهفتی	بآخر آشکارا بازگفتی
بیا با من بگو رمزی از این راز	ز روی این سخن ده پردهٔ باز
جوابش داد و گفت ای یار جانی	ز من بشنو بیان این معانی
از آن گفتم رموز این حقایق	که تا خود را بدانند این خلایق
باسرار معانی راه جویند	طریق راه یزدانی بپویند
بیا ای سالک این اسرار بشنو	پی اسرار کان خویش میرو
زمانی در گریبان سر فرو بر	ازین گلهای معنی هم تو بو بر
تفکر کن که آخر از کجائی	درین نیلی قفس بهر چرائی
تو از این عالم فانی بپرداز	بسوی آشیان خویش رو باز
نوای ارجعی را گر شنیدی	چرا در خانهٔ گل آرمیدی
ازین محنت سرای تن گذر کن	بسوی عالم وحدت سفر کن
یقین میدان که تو از بهر اوئی	بسان قطرهٔ اندر سبوئی
بمانده در سبوی قالب تن	بدست خود سبو را بر زمین زن
سبو بشکن که تا یابی تو بهره	روی در بحر وحدت همچو قطره
تو پنداری که این دشوار باشد	حجاب تو همین پندار باشد
خیال دزد تو فکر حجابست	ز فکر تو همه کارت خرابست
خیال و هم خود از راه برگیر	بگیر اندر طریقت دامن پیر
نه هر کس پیر خوانی پیر باشد	در این ره مر ترا دستگیر باشد
بامر حق بود پیر حقیقی	طلب میدار او را گر رفیقی
چو یابی دامنش محکم نگهدار	به سستی دامنش از دست مگذار
ترا راه حقیقت او نماید	در اسرار بر رویت گشاید
بگوید با تو از دین پیمبر	بگوید با تو از اسرار حیدر
بگوید با تو اقوال شریعت	بگوید با تو اسرار حقیقت
بگوید با تو راه دین کدامست	که اندر راه دین حق تمامست
ترا او سوی مظهر ره نماید	در معنی برویت او گشاید
به تعلیمش به مظهر راه یابی	بهر چیزی دل آگاه یابی
چو مظهر یافتی یا بی تو بهره	روی در بحر وحدت همچو قطره
چو مظهر یافتی از خود برون شو	بکوی وحدت حق رهنمون شو
چو مظهر یافتی مرد خدائی	بیابی در حقیقت آشنائی
چو مظهر یافتی خاموش میباش	مکن با جاهلان اسرار حق فاش
چو مظهر یافتی اینک حقیقت	بدانی هم شریعت هم طریقت
چو مظهر یافتی منصور گردی	اناالحق گو تمامی نور گردی
امام مظهر حق مرتضی دان	تو او را مظهر نور خدا دان
امیرالمؤمنین است اسم آن شاه	امیرالمؤمنین از جمله آگاه
امیرالمؤمنین راه طریقت	امیرالمؤمنین شاه حقیقت
امیرالمؤمنین است آدم و نوح	امیرالمؤمنین اندر تنم روح
امیرالمؤمنین موسی عمران	امیرالمؤمنین یعقوب کنعان
امیرالمؤمنین دانم خلیل است	امیرالمؤمنین با جبرئیل است
امیرالمؤمنین عیسی و مریم	امیرالمؤمنین با روح همدم
امیرالمؤمنین با جان منصور	امیرالمؤمنین در پرده مستور
امیرالمؤمنین می‌گفت اناالحق	امیرالمؤمنین سلطان مطلق
مرا از هر دو عالم اوست مقصود	درون دیدهٔ دل اوست موجود
ز عشق او کنون در جوش باشم	چرا در عشق او خاموش باشم
مرا عشقش ز بود خود برون کرد	بکوی وحدت حق رهنمون کرد
نوای عشق او اکنون کنم ساز	برآرم در جنون فریاد و آواز
بگویم سر او را آشکارا	ندارم از هلاک خویش پروا
هزاران جان فدای شاه بادا	سر من خاک آن درگاه بادا
نشسته عشق او بر جان عطار	بگویم سر او را بر سر دار
تو گرخواهی که این اسرار دانی	رموز حیدر کرار دانی
بسوی کلبه عطار میرو	چو او انوار بین اسرار میرو
سخن اندر حقیقت گفت عطار	بمعنی این سخن را یاد میدار
دگر پرسی ز قاضی و زمفتی	جواب این سخن بشنو که گفتی
