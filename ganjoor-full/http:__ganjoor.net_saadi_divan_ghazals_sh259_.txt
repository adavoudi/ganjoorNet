ناچار هر که صاحب روی نکو بود	هر جا که بگذرد همه چشمی در او بود
ای گل تو نیز شوخی بلبل معاف دار	کان جا که رنگ و بوی بود گفت و گو بود
نفس آرزو کند که تو لب بر لبش نهی	بعد از هزار سال که خاکش سبو بود
پاکیزه روی در همه شهری بود ولیک	نه چون تو پاکدامن و پاکیزه خو بود
ای گوی حسن برده ز خوبان روزگار	مسکین کسی که در خم چوگان چو گو بود
مویی چنین دریغ نباشد گره زدن	بگذار تا کنار و برت مشک بو بود
پندارم آن که با تو ندارد تعلقی	نه آدمی که صورتی از سنگ و رو بود
من باری از تو بر نتوانم گرفت چشم	گم کرده دل هرآینه در جست و جو بود
بر می‌نیاید از دل تنگم نفس تمام	چون ناله کسی که به چاهی فرو بود
سعدی سپاس دار و جفا بین و دم مزن	کز دست نیکوان همه چیزی نکو بود
