دلبر من عین کمالست و بس	چهرهٔ او اصل جمالست و بس
بر سر کوی غم او مرد را	هر چه نشانست و بالست و بس
در ره او جستن مقصود از او	هم به سر او که محالست و بس
از همه خوبی که بجویی ز دوست	بوسه ای از دوست حلالست و بس
چند همی پرسی دین تو چیست	دین من امروز سوالست و بس
نزد تو اقبال دوامست و عز	نزد من اقبال زوالست و بس
حالی یابم چو کنم یاد ازو	دین من آن ساعت حالست و بس
پرده منم پیش چو برخاستم	از پس آن پرده وصالست و بس
