گران جانی مکن ای یار برگو	از آن زلف و از آن رخسار برگو
ز باغ جان دو سه گلدسته بربند	حکایت‌های آن گلزار برگو
ز حسنش گفتنی بسیار داری	ملولی گوشه نه بسیار برگو
ز یاد دوست شیرینتر چه کار است	هلا منشین چنین بی‌کار برگو
چه گفتی دی که جوشیده‌ست خونم	بیا امروز دیگربار برگو
ز یاد عالم غدار بگذر	ز لطف عالم الاسرار برگو
ز لاف فتنه تاتار کم کن	ز ناف آهوی تاتار برگو
ز عشق حسن شمس الدین تبریز	میان عاشقان آثار برگو
