بی‌پرده برون میا که بسیار	دین و دل و دست رفته از کار
در حلقه تار و مار زلفت	بس سبحه که شد بدل به زنار
در دور دو چشم شوخ و مستت	بس گوشه نشین که شد قدح خوار
زنهار ز دست دوست گفتن	زنهار دگر مگوی زنهٰار
شستیم دو دست خود ز ایمان	بستیم میان خود به زنار
مطرب دستی به چنگ میزن	ساقی پائی به رقص بَردار
برقع ز جمال خود برافکن	تا سنگ آرد به عشقت اقرار
بر مار گذر کنی بگیرند	پازهر بجای زهر از مار
یک عشوه و صد جهان دل و جان	یک شعله و عالمی خس و خار
بخرام به مرده و بر انگیز	از عظم رمیم جان طیٰار
ما جهد بسی بکار بردیم	خود جهد نبرده است در کار
تا چند رضی ز بردباری	شد از تو خدا ز خلق بیزار
بیچاره رضی که مست و حیران	دیوانه فتاده بر درت زار
