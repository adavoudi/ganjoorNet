بدخوی‌تری مگر خبر داری	کامروز طراوتی دگر داری
یا می‌دانی که با دل و چشمم	پیوند و جمال بیشتر داری
روزی که به دست ناز برخیزی	دانم ز نیاز من خبر داری
در پردهٔ دل چو هم تویی آخر	از راز دلم چه پرده برداری
گویی که از این پست وفادارم	گویم به وفا و عهد اگر داری
بر پای جهی که قصه کوته کن	امشب سرما و دردسر داری
ای آیت حسن جمله در شانت	زین سورت عشوه صد ز بر داری
دشنام دهی که انوری یارب	چون طبع لطیف و شعر تر داری
چتوان گفتن نه اولین داغست	کز طعنه مرا تو در جگر داری
