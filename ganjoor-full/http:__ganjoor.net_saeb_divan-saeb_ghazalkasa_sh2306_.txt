مکن دراز به طعن فلک زبان گستاخ	ترنج دست قضا را مکن نشان گستاخ
نهاده اند ز هر خار در کمان تیری	مکن نگاه به گلهای بوستان گستاخ
ز داغ شاه، نظرهاست هر شکاری را	مده ز دست درین صیدگه عنان گستاخ
نشان تیر هوایی همان کماندارست	به قصد چرخ منه تیر در کمان گستاخ
ز کاوکاو، شرربار می شود آتش	منه به حرف کس انگشت در بیان گستاخ
ز عقل نیست به تیغ قضا زبان بازی	میار زمزمه عشق بر زبان گستاخ
ز برق خرمن گل خانمان شبنم سوخت	به شاخ گل مگذارید آشیان گستاخ
حریف ناوک غیرت نمی شوی صائب	به هر شکاری لاغر مکش گمان گستاخ
