دل از خمار طلب خون کن و شراب طلب	جگر به تشنه‌لبی واگذر و آب طلب
ز عافیت نتوان مژدهٔ‌گشایش یافت	به دل شکستی اگرهست فتح باب طلب
مترس از غم ناسور ای جراحت دل	به زلف یار بزن دست و مشک ناب طلب
مباش همچوگهر مرده رنگ این دریا	نظر بلندکن و همت حباب طلب
محیط در غم آغوش بیقراری توست	دمی چو سیل در این دشت اضطراب طلب
قدم به وادی فرصت زن و مژه بردار	بهار می‌رود ای بیخبر شتاب طلب
لباس عافیت از دهر اگر هوس داری	ز ماهتاب‌کتان و حریر از آب طلب
شبی چو شبنم‌گل صرف‌کن به بیداری	سحر برآر سر و وصل آفتاب طلب
هزار جلوه در آغوش بیخودی محواست	جهان شعورطلب می‌کند تو خواب طلب
ببند پرده به چشم و دلت ز عیب‌کسان	گشادکار خود از بند این نقاب طلب
نیاز و ناز همان درد و صاف یک قدحند	چوپای او سر ما هم از آن رکاب طلب
دل گداخته بیدل نیاز مژگان کن	طراوت چمن عمر از این سحاب طلب
