گفتا برون شدی به تماشای ماه نو	از ماه ابروان منت شرم باد رو
عمریست تا دلت ز اسیران زلف ماست	غافل ز حفظ جانب یاران خود مشو
مفروش عطر عقل به هندوی زلف ما	کان جا هزار نافه مشکین به نیم جو
تخم وفا و مهر در این کهنه کشته زار	آن گه عیان شود که بود موسم درو
ساقی بیار باده که رمزی بگویمت	از سر اختران کهن سیر و ماه نو
شکل هلال هر سر مه می‌دهد نشان	از افسر سیامک و ترک کلاه زو
حافظ جناب پیر مغان مامن وفاست	درس حدیث عشق بر او خوان و ز او شنو
