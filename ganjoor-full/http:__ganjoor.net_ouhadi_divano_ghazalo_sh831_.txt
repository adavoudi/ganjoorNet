نزدیک یار اگر نه چنین خوار و خردمی	در هجرش این مذلت و خواری نبردمی
بی‌او ز جان ملول شدم، کو خیال او؟	تا جان خود به دست خیالش سپردمی
از باد صبح‌گاه درین تنگنای هجر	گر بوی او به من نرسیدی به مردمی
کو آن توان و توش؟ کزین خاکدان غم	خود را به آستان در دوست بردمی
صافی کجا شدی دلم از دردی جهان؟	گر من نه در حمایت این صاف و دردمی
اندر شمار دیدن او نام من کجاست؟	تا بعضی از جنایت او برشمردمی
گر نقش روی خود ننهفتی ز چشم من	من نام اوحدی ز ورق بر ستردمی
