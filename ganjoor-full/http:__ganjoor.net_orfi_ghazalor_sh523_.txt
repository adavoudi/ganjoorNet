خوش در خور است، حسرت تو با گریستن	بی یاد تو حلال مبادا گریستن
بی گریه دوستدار تو آرام گیر نیست	یا کاو کاو دیده و دل یا گریستن
گویی که یاد می کنمت گه گهی، ولی	بیهوده نیست در دل شب ها گریستن
نازم به غمزهٔ تو که یک گام کرده است	صد ساله ره ز دیدهٔ من تا گریستن
من خود کی ام که گریه به حالم کنی، ولی	می زیبدت به نرگس شهلا گریستن
گر کام دل ز گریه میسر شود، ز دوست	صد سال می توان به تمنا گریستن
عرفی حریف دیدهٔ تر نیستی، ولی	بسیار گریه آورد این نا گریستن
