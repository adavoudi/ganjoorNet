رندیم و دگر مستیم تا باد چنین بادا	توبه همه بشکستیم تا باد چنین بادا
چون قطره ازین دریا دیروز جدا بودیم	امروز بپیوستیم تا باد چنین بادا
عقل از سر نادانی دردسر ما می داد	عشق آمد و وارستیم تا باد چنین بادا
ما دست برآوردیم در پای سر افکندیم	مستانه از آن دستیم تا باد چنین بادا
زُنار سر زلفش افتاد به دست ما	زُنار چنان بستیم تا باد چنین بادا
آن رند خراباتی رندانه حریف ماست	او سرخوش و ما مستیم تا باد چنین بادا
ما ساقی رندانیم با سید سرمستان	در میکده بنشستیم تا باد چنین بادا
