امروز که من عاشق و دیوانه و مستم	کس نیست که گیرد بشرابی دو سه دستم
ای لعبت ساقی بده آن بادهٔ باقی	تا باده پرستی کنم و خود نپرستم
با خود چو دمی خش ننشستم بهمه عمر	برخاستم از بند خود و خوش بنشستم
گر بیدل و دینم چه بود چاره چو اینم	ور عاشق و مستم چه توان کرد چو هستم
می‌برد دلم نرگس مخمورش و می‌گفت	کای همنفسان عیب مگیرید که مستم
رفتی و مرا برسرآتش بنشاندی	باز آی که از دست تو برخاک نشستم
چون حلقهٔ گیسوی تو از هم بگشودم	از کفر سر زلف تو زنار ببستم
در چنبر گردون ز دمی چنگ بلاغت	با این همه از چنبر زلف تو نجستم
تا در عقب پیر خرابات نرفتم	از درد سر و محنت خواجو بنرستم
