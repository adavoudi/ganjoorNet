نیک و بد این مرحله خاکش به ‌کمین است	چشمی‌ که به پا دوخته باشی همه بین است
بی‌ غنچه ‌گلی سر نزد از گلشن امکان	اینجاست که چین مایهٔ ایجاد جبین است
برخیز ز خاک سیه مزرع هستی	جایی‌ که نفس آینه‌ کارد چه زمین است
چون صبح جنونی‌ کن و از خو برون تاز	از چاک گریبان گل دامان تو چین است
بر صور مناز از دهل و کوس تجمل	ای پشه بم و زیرکمال تو طنین است
این است اگر کر و فر طاق و سرایت	بنیاد غبار به هوا رفته متین است
ای آینه از ما مطلب عرض مکرر	تمثال ضعیفان نفس باز پسین است
ای شمع عنان نگه هرزه نگهدار	تا چشم تو باز است جهان خانهٔ زین است
زان جلوه‌گذشتیم و به خود هم نرسیدیم	ما را چه‌ گنه خاصیت عجز همین است
دل نیز گره شد به خم ابروی نازش	در طاق تغافل همه نقاشی چین است
در وصل به اظهار مکش ننگ فضولی	با بوسه حضور لب خاموش قرین است
رندان مشکیبید ز معشوقهٔ فربه	کاین شکل دلاوبز سراپاش سرین است
شور تپش از ما به فنا هم نتوان برد	خاکستر منصور مزاجان نمکین است
بیدل ‌کم سرمایهٔ عزلت نپسندی	از پای به دامان تو نامت به نگین است
