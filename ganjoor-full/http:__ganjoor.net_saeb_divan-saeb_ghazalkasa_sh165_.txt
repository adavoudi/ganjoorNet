برگ کاهی نیست کشت نابسامان مرا	خوشه از اشک پشیمانی است دهقان مرا
هست از روز ازل با پیچ و تاب آمیزشی	چون میان نازک خوبان، رگ جان مرا
مزرع امید من از سیر چشمی تازه روست	شبنمی سیراب دارد باغ و بستان مرا
دیده آیینه از نقش پریشان سیر شد	نیست سیری از تماشا چشم حیران مرا
فکر شورانگیز من دیوانگی می آورد	هست زنجیر جنون شیرازه دیوان مرا
بر دل آزاده من فکر مهمان بار نیست	از دل خود روزی آماده است مهمان مرا
نامه ناشسته نتوان یافت در دیوان حشر	گر بیفشارند روز حشر دامان مرا
نیست بی داغ جنون صائب دل غم دیده ام	هیچ کس بی گل ندارد یاد، بستان مرا
