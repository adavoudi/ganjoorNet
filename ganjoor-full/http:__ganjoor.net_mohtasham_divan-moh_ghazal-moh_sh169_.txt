تنی زلال‌وش آن سرو گل قبا دارد	که موج از اثر جنبش صبا دارد
شب آمد و سخن از کید مدعی می‌گفت	ازین سخن دگر آیا چه مدعا دارد
رقیب جان برد از هجر و بر خورد ز وصال	من از فراق بمیرم خدا روا دارد
ز حال آن بت بیگانه وش خبر پرسید	که باد می‌وزد و بوی آشنا دارد
رکاب خشم برای که کرده باز گران	تحملت که عنان کرشمه‌ها دارد
فتاده بس که حدیث من و تو در افواه	بهر که می‌نگرم گفتگوی ما دارد
به محتشم تو مزن طعنه گر ندارد هیچ	اگرچه هیچ ندارد نه خود تو را دارد
