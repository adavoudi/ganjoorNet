تا چشم دل به طلعت آن ماه منظر است	طالع مگو که چشمه خورشید خاورست
کافر نه ایم و بر سرمان شور عاشقی است	آنرا که شور عشق به سر نیست کافر است
بر سردر عمارت مشروطه یادگار	نقش به خون نشسته عدل مظفر است
ما آرزوی عشرت فانی نمی کنیم	ما را سریر دولت باقی مسخر است
راه خداپرستی ازین دلشکستگی است	اقلیم خود پرستی از آن راه دیگر است
یک شعر عاقلی و دگر شعر عاشقی است	سعدی یکی سخنور و حافظ قلندر است
بگذار شهریار به گردون زند سریر	کز خاک پای خواجه شیرازش افسر است
