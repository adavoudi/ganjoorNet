بود برنائی بغایت کاردان	تیز فهم و زیرک و بسیار دان
از شره پیوسته در تحصیل بود	سال تا سالش دو شب تعطیل بود
با همه خلق جهان کاری نداشت	کار جز تعلیق و تکراری نداشت
بود روشن چشم استادش ازو	زانکه الحق نیک افتادش ازو
هم ز شاگردانش افزون داشتی	هم سخن با او دگرگون داشتی
داشت استادش بزیر پرده در	یک کنیزک همچو خورشیدی دگر
تنگ چشمی دلبری جان پروری	عالم آرائی عجایب پیکری
صورتی از پای تا سر جمله روح	لطف در لطف و فتوح اندر فتوح
هم بشیرینی شکر را کرده بند	هم بتلخی هر ترش را کرده قند
دو کندش بر زمین افتاده بود	نه ز قصدی خود چنین افتاده بود
از دو لعل او شکر میریختی	طوطیان را بال و پر میریختی
از دو چشمش تیر بیرون میشدی	کشته خون آلود در خون میشدی
چشم این شاگرد بروی اوفتاد	گفت من شاگردم و او اوستاد
در جهان استاد نیست اکنون کسم	این زمان شاگردی این بت بسم
گر بگوید درس عشقم اوستاد	بر ره شاگرد خواهم اوفتاد
ور نخواهد گفت درس عشق باز	من نخواهم کرد درسی نیز ساز
روز و شب در عشق آن بت اوفتاد	کرد کلی ترک درس و اوستاد
شد چو شاخ زعفران از درد او	گشت هم رنگ زریری زرد او
عشقش آمد عقل او در زیر کرد	گر دلی داشت او زجانش سیر کرد
گرچه بسیاری بدانش داد داد	ذرهٔ عشق آن همه بر باد داد
علم خوانی کبر و غوغا آورد	عشق ورزی شور و سودا آورد
هرکه را بی عشق علمی راه داد	علم او را حب مال وجاه داد
عاقبت یکبارگی بیمار شد	بند بندش کلبهٔ تیمار شد
آنچه او را با کنیزک اوفتاد	واقف آنگشت آخر اوستاد
از سر دانش بحیلت قصد کرد	از دودست آن کنیزک فصد کرد
مسهلی دادش که در کار آمدش	بعد ازان حیضی پدیدار آمدش
آن کنیزک شد چو شاخ خیزران	گشت گلنارش چو برگ زعفران
نه نکوئی ماند در دیدار او	نه طراوت ماند در رخسار او
از جمالش ذرهٔ باقی نماند	آن قدح بشکست و آن ساقی نماند
قرب سی مجلس که دارو خورده داشت	جمله در یک طشت بر هم کرده داشت
خون فصد و حیض هم در طشت بود	تا بسر آن طشت درهم گشت بود
خواجه آن شاگرد زیرک را بخواند	وز پس پرده کنیزک را بخواند
اول آن شاگرد را چون جای کرد	آن کنیزک پیش او بر پای کرد
چون بدید آن مرد برنا روی او	نیز دیگر ننگرست از سوی او
در تعجب ماند کان زیبا نگار	چون چنین بی بهره شد از روزگار
سردئی از وی پدیدار آمدش	گرمی تحصیل در کار آمدش
آن همه بیماری او باد گشت	از کنیزک تا ابد آزاد گشت
چون بدید استاد آزادی او	بر غمش غالب شده شادی او
گرمی شاگرد زیرک گشت سرد	جانش از عشق کنیزک گشت فرد
گفت تا آن طشت آوردند زود	سرگشاده پیش او بردند زود
گفت ای برنا چه کارت اوفتاد	بیقراری شد قرارت اوفتاد
آن همه در عشق دل گرمیت کو	وانهمه شوخی و بی شرمیت کو
روز و شب بود این کنیزک آرزوت	سربرآر از پیش و اینک آرزوت
روی تو از عشق او زرد از چه شد	وان چنین عشقی چنین سرد از چه شد
تو همانی و کنیزک نیز هم	لیک کم شد از وی این یک چیزهم
آنچه دور از روی تو کم گشت ازو	درنگر اینک پرست این طشت ازو
چون جدا گشت از کنیزک این همه	سرد شد عشق تو اینک این همه
بر کنیزک باد میپیمودهٔ	در حقیقت عاشق این بودهٔ
تو بره در بی فراست آمدی	عاشق خون ونجاست آمدی
حالی آن شاگرد مرد کار شد	توبه کرد وبا سر تکرار شد
چون توحمال نجاست آمدی	از چه در صد ریاست آمدی
کار تو گر مملکت راندن بود	ور ره تو علم دین خواندن بود
چون برای نفس باشد کار تو	از سگی در نگذرد مقدار تو
