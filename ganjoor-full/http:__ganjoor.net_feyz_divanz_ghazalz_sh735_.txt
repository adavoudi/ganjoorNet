نه چشم آنکه برویش نظر توان کردن	نه پای آنکه بکویش گذر توان کردن
نه آن قرار که تاب رخش توان آورد	نه آن شکیب که بی او بسر توان کردن
نه همدمی که باو درد دل توان گفتن	نه محرمی که ز رازش خبر توان کردن
نه آن نفس که دعا چون کنی قبول شود	نه آن قبول که سر خاک در توان کردن
نه سر چو گوی بمیدان او توان افکند	نه پیش خنجر او جان سپر توان کردن
دلم دلی نه که در وی بگنجد اینهمه غم	غمش غمی نه که از دل بدر توان کردن
کجا روم چکنم درد خود کرا گویم	ز خویش کاش زمانی سفر توان کردن
بیا بیا بقضای خدای تن در ده	گمان مبر که علاج دگر توان کردن
بدوست دوست شو و تلخ دهر شیرین کن	که زهر را بمحبت شکر توان کردن
بآنچه دوست کند دوست باش با او دست	بدین وسیله مگر در کمر توان کردن
چنان محبت او جا گرفت در دل فیض	که پیش تیر غمش جان سپر توان کردن
