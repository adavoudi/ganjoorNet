مژگان خود به اشک جگرگون طراز کن	وان گاه چشم بر رخ فردوس باز کن
فرصت سبک عنان و شب عمر کوته است	از آه نیمشب شب خود را دراز کن
محتاج را چه عقده ز محتاج وا شود؟	ز اهل نیاز رو به در بی نیاز کن
از آرزو به خاک فتاد آدم از بهشت	زنهار ترک صحبت این فتنه ساز کن
ناسازی فلک ز نسیم شکایت است	خامش نشین و پرده افلاک ساز کن
این رشته را که طول امل نام کرده ای	زنار می شود، ز میان زود باز کن
تا کی دراز پیش طبیبان کنی دو دست؟	یک بار هم به عالمی بالا دراز کن
سر رشته شفا و مرض در کف خداست	از چاره روی دل به در چاره ساز کن
در چشم بستن است تماشای هر دو کون	زین رو ببند چشم و ازان روی باز کن
بند قبا حریف فراموشی تو نیست	این کار را حواله به زلف دراز کن
صائب بدوز دیده نامحرمان فکر	آنگه ز روی بکر سخن پرده باز کن
