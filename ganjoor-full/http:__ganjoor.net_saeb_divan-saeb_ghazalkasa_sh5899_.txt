تلخی ز لب لعل تو نشنفتم و رفتم	خوش باش که ناکام دعا گفتم و رفتم
کردم سفر از خویش به آوازه یوسف	بانگ جرس از قافله نشنفتم و رفتم
چون سیل سبکسیر به رخساره پر گرد	خار و خس این بادیه را رفتم و رفتم
غافل نگذشتم ز سر خار ملامت	از آبله هر گام گهر سفتم و رفتم
چون عود ز خامی نزدم جوش شکایت	بوی جگر سوخته بنهفتم و رفتم
نعل سفرم جای دگر بود در آتش	در سایه دنیا مژه ای خفتم و رفتم
دادند به من عرض متاع دو جهان را	جز عبرت از آنها نپذیرفتم و رفتم
چون غنچه زباغی که نسیمش دم عیسی است	از همت من بود که نشکفتم و رفتم
دود از جگر حوصله طور برآورد	این داغ جگر سوز که بنهفتم و رفتم
هر کس گهری سفت درین بزم چو صائب	من نیز ز مژگان گهری سفتم و رفتم
