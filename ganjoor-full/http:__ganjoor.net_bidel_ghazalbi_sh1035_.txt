هرجا نفسی هست ز هستی‌ گله دارد	دیوانه و هشیار همین سلسله دارد
پیچیده به پای طلبم دامن دشتی	کز آبله صد ریگ روان قافله دارد
معذورم اگر طاقت رفتار ندارم	چون شمع ز سر تا قدمم آبله دارد
بیتابی دل سنگ ره بیخبریهاست	از وضع جرس قافلهٔ ما گله دارد
بیگانهٔ کیفیت غیب است شهادت	چندان که زبان تو ز دل فاصله دارد
محمل‌کش تسلیم ز خود رفتن اشکیم	این قافله یک لغزش پا راحله دارد
در وادی فرصت سر و برگ قدمی نیست	دل می‌رود و دست فسوس آبله دارد
بر وحشت ما خرده مگیرید که عاشق	چون اشک همین یک دل بی‌حوصله دارد
یک‌چند تو هم خانه به‌دوش‌من و ما باش	آفاق در آواز جرس قافله دارد
دردسر گل چند دهد نالهٔ بلبل	بیدل غزل ما نشنیدن صله دارد
