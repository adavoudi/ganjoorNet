گر ما گوییم‌، ماکجاییم	ور تو، تو هم آن‌ کسی‌ که ماییم
پوشیدگی‌ایم لیک رسوا	عریانی لیک در قباییم
گوشیم و شنیدنی نداربم	چشمیم و مژه نمی‌گشاییم
گر شکوه کنیم بی‌تمیزیم	ور شکر خیال نارساییم
تا خاک نشان دهیم عرشیم	چون سر به ‌گمان رسیم پاییم
بی نسبت نسبتیم و سحریم	نی هست نه نیست آشناییم
زین شعبده هیچ نیست منظور	جز آنکه به فهم در نیاییم
عیب و هنر تعین این‌ست	پیدا و نهان جنون قباییم
پنهان چیزی ‌که درگمان نیست	پیدا اینها که می‌نماییم
آخر به کجا رویم زین دشت	در خارستان برهنه پاییم
اینجا چه سلامت و کجا امن	یک‌دانه و هفت آسیاییم
کوه و صحرا و باغ و بستان	ماییم اگر ز خود برآییم
با غیر یگانگی چه حرف است	از عالم خو هم جداییم
یا رب ز کجا تمیز جوشید	کایینهٔ صد جهان بلاییم
در نسخهٔ شبههٔ جدایی	تصحیف حقیقت خداییم
استغنا بی نیاز خویش است	خود را بر خود چه وانماییم
عرض من و ما عرق ‌کمین است	ساز خاموش تر صداییم
بیدل‌ زین حرف و صوت‌ تن زن	افسانهٔ راز کبریاییم
