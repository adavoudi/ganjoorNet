صاحبا رای رفیعت که به معیار خرد	هست پیوسته چو میزان فلک حادثه‌سنج
پیش شطرنجی تدبیر چو بر نطع امور	از پی نظم جهان کرد بساط شطرنج
چرخ را اسب و رخی طرح کند در تدبیر	فتنه را بر در شه مات نشاند بی‌رنج
باز چون دست به شطرنج تفرج یازی	ای ز دست تو طمع رقص‌کنان بر سر گنج
شاه شطرنج که در وقت ضرورت ستده است	بارها خانهٔ فرزین و پیاده به سپنج
چون ببیند که ترا دست بود بر سر او	هم در آن معرکه با پیل کند نوبت پنج
