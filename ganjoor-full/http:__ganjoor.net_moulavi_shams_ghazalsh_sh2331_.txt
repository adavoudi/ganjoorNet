ای دلبر بی‌صورت صورتگر ساده	وی ساغر پرفتنه به عشاق بداده
از گفتن اسرار دهان را تو ببسته	و آن در که نمی‌گویم در سینه گشاده
تا پرده برانداخت جمال تو نهانی	دل در سر ساقی شد و سر در سر باده
صبحی که همی‌راند خیال تو سواره	جان‌های مقدس عدد ریگ پیاده
و آن‌ها که به تسبیح بر افلاک بنامند	تسبیح گسستند و گرو کرده سجاده
جان طاقت رخسار تو بی‌پرده ندارد	وز هر چه بگوییم جمال تو زیاده
چون اشتر مست است مرا جان ز پی تو	بر گردن اشتر تن من بسته قلاده
شمس الحق تبریز دلم حامله توست	کی بینم فرزند بر اقبال تو زاده
