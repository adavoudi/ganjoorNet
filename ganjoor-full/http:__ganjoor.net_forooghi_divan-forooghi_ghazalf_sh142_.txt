ای تنگ شکر تنگ دل از تنگ دهانت	وی سرو چمن پا به گل از سرو چمانت
خرسند شکاری که نشینی به کمینش	قربان خدنگی که رها شد ز کمانت
تا آینه از خوبی خود با خبرت کرد	خود را نگرانی و جهانی نگرانت
مانند تو بر روی زمین نادره‌ای نیست	زان خوانده فلک نادرهٔ دور زمانت
مویی که بدان بستگی رشته جهان‌هاست	در شهر ندیدیم به جز موی میانت
ماییم و سری در سر سودای محبت	آن هم به فدای قدم نامه رسانت
گویند که بالات بلای تن و جان است	بر جان و تنم باد بلای تن و جانت
آن جا که فروغی به سخن لب بگشایی	طوطی ز چه رو دم زند از شرم لبانت
