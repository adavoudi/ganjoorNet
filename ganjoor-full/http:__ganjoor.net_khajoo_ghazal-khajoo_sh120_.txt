چو از برگ گلش سنبل دمیدست	ز حسرت در چمن گل پژمریدست
به عشوه توبهٔ شهری شکستست	به غمزه پردهٔ خلقی دریدست
ز روبه بازی چشم چو آهوش	دلم چون آهوی وحشی رمیدست
چه رویست آنکه در اوصاف حسنش	کمال قدرت بیچون پدیدست
چو نقاش ازل نقش تومی‌بست	ز کلکش نقطه ئی بر گل چکیدست
تو گوئی در کنارت مادر دهر	بشیر بیوفائی پروریدست
ز گلزار جنان رضوان بصد سال	گلی چون عارض خوبت نچیدست
پریشانست زلفت همچو حالم	مگر حال پریشانم شنیدست
مسلمانان چه زلفست آن که خواجو	بدان هندوی کافر بگرویدست
