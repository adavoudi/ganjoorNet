خون لاله لاله می چکد از رنگ آل تو	گلگونه همند جلال و جمال تو
افتاده است خال تو از چشم شوختر	این نافه پیش پیش دود از غزال تو
عریان ز آفتاب قیامت نمی کشد	خورشید آنچه می کشد از انفعال تو
عالم ز نقش پای تو گردید لاله زار	شد بس که خون بیگنهان پایمال تو
ذوق وصال می گزد از دور پشت دست	گرم است بس که صحبت من با خیال تو
هر چند عارض تو بهشتی است دلگشا	صد پرده خوشترست ز عارض خصال تو
نقاش بر ورق نتواند کشیدنش	از بس که سرکش است قد چون نهال تو
خواهی حنای پا کن و خواهی نگار دست	من مشت خون خویش نمودم حلال تو
صائب چنین که طبع تو شد بر سخن سوار	خواهد گرفت روی زمین را خیال تو
