از احد احمد آشکارا شد	هم به احمد احد هویدا شد
در شهادت احد کمر بربست	میم احمد ز غیب پیدا شد
آن یکی در عدد ظهوری کرد	صد عدد از یکی مهیا شد
قطره و بحر و جو همه آبند	ما نگوئیم قطره دریا شد
موج بحریم و عین ما آب است	نتوان گفت ما که از ما شد
آفتاب وجود رو بنمود	ذرهٔ کاینات در وا شد
آمد و شد حقیقتاً خود نیست	به مجاز است کآمد و یا شد
خم می خوش خوشی به جوش آمد	راز سر بسته آشکارا شد
نعمت الله پرده را برداشت	مشکلاتی که بود حل واشد
