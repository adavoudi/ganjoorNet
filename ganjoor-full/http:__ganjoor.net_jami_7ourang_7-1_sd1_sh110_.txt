وان دگر رخت و بار برده به غار	وز صغار و کبار کرده کنار
نیتش آنکه هیچ آسوده	زو نگردد به هرزه فرسوده
به حدیث رسول صدق اندیش	هست هفتاد شعبه ایمان بیش
هست ازان جمله شعبه ادنی	کردن از راه خلق دفع اذی
هیچ اذایی به راه خلق خدای	نیست بدتر ز نفس بدفرمای
منصف متصف به هوش و خرد	خلق را نیک دید و خود را بد
همه کس را ز خویش بهتر دید	بد خود را به خلق نپسندید
تا کسی کم کشد ازو باری	در دلی کم خلد ازو خاری
بار خود را به دوششان نگذاشت	خار خود را ز راهشان برداشت
