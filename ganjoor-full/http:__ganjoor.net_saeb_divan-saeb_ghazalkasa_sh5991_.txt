بی تحمل خصم را هموار نتوان ساختن	گل ز زخم خار شد امن از سپر انداختن
غافل از آه ندامت در جوانی ها مشو	کز کمان حلقه ممکن نیست تیر انداختن
زنگ غفلت بیش شد از گریه مستی مرا	چون به تردستی توان آیینه را پرداختن؟
با قضای آسمانی چاره جز تسلیم نیست	گردن دعوی نباید زیر تیغ افراختن
می توان با خار در یک پیرهن بردن به سر	لیک دشوارست با (نا)سازگاران ساختن
ز آتش دوزخ ملایم طینتان را باک نیست	زر دست افشار آسوده است از بگداختن
منبر از دار فنا منصور اگر سازد رواست	حرف حق را از ادب نبود به خاک انداختن
دشمنان کینه جو را می نماید سینه صاف	از غبار کینه صائب سینه را پرداختن
