شب هجرست و مرگ خویش خواهم از خدا امشب	اجل روزی چو سویم خواهد آمد گو بیا امشب
چنین دردی که من دارم نخواهم زیست تا فردا	بیا، بنشین، که جان خواهم سپرد امروز یا امشب
دل و جانی که بود آواره شد دوش از غم هجران	دگر یا رب غم هجران چه می‌خواهد ز ما امشب
نه سر شد خاک درگاهت نه پا فرسود در راهت	مرا چون شمع باید سوخت از سر تا به پا امشب
شب آمد باز دور افگند از وصلت هلالی را	دریغا شد هلال و آفتاب از هم جدا امشب
