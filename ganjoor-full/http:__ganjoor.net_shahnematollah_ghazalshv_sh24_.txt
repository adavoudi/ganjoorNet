جام گیتی نماست سید ما	جان و جانان ماست سید ما
دنیی و آخرت طفیل وی اند	سید دو سراست سید ما
سید ما محمد است به حق	که رسول خداست سید ما
خوش فقیری غنیست از عالم	هم غنی از غناست سید ما
مظهر اسم اعظمش خوانم	حضرت مصطفی است سید ما
فارغم از فنا به دولت او	شاهوار بقاست سید ما
سید عالمست سید ما	بر همه پادشاست سید ما
نقد گنجینهٔ حدوث و قدم	دارد و بینواست سید ما
راحت جان دردمندانست	درد دل را دواست سید ما
اولیا تابعند و او متبوع	سید انبیاست سید ما
نعمت الله نصیب از او دارد	والی اولیاست سید ما
