نفس به سینه ام از اضطراب می سوزد	چنان که تیر شهاب از شتاب می سوزد
ز قید عقل در اقلیم عشق فارغ باش	که سایه در قدم آفتاب می سوزد
طراوت تو کند سبز تخم سوخته را	خوش آن کتان که درین ماهتاب می سوزد
ز خون سوختگان عشق مجلس افروزست	چراغ شعله به اشک کباب می سوزد
گلی که گریه گرم من است میرابش	ز شبنمش جگر آفتاب می سوزد
ازان زمان که لب از خون گرم من تر کرد	هنوز در جگر تیغ آب می سوزد
چنان که شهپر عقل از شراب آتشناک	ز آفتاب رخ او نقاب می سوزد
مرا جدایی او سوخت، وقت شبنم خوش	که در مشاهده آفتاب می سوزد
اگرچه در دل دریاست جای من صائب	ز تشنگی جگرم چون سراب می سوزد
