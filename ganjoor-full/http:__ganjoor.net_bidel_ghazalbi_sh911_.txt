ز درد یآس ندانم‌کجاکنم فریاد	قفس شکسته‌ام و آشیان نمانده به یاد
به برقی از دل مایوس‌ کاش در گیرم	کباب سوختنم چون چراغ در ره باد
به غربت از من بی‌بال وپر سلام رسان	که مردم و نرسیدم به خاطر صیاد
چو شمع خواستم احرام وحشتی بندم	شکست آبلهٔ پا به گردنم افتاد
ز تنگی دلم امکان پرگشودن نیست	شکسته‌اند غبارم به بیضهٔ فولاد
چه ممکن است ‌کشد نقش ناتوانی من	مگر به سایهٔ مو خامه بشکند بهزاد
اگر ز درد گرانجانی‌ام سوال کنند	چو کوه از همه عضوم جواب بابد داد
ز هیچکس به نظر مژدهٔ سلامم نیست	مگر ز سیل کشم حرف خانه‌ات آباد
ز فوت فرصت وصلم دگر مگوی و مپرس	خرابه خاک به سر ماند و گنج رفت بباد
غبار من به عدم نیز پرفشان تریست	ز صید من عرقی داشت بر جبین صیاد
کشاکش نفسم تنگ ‌کرد عالم را	خوش آنکه بگسلد این رشته تا رسم به‌ گشاد
ز شمع باعث سوز وگداز پرسیدم	به‌گریه‌گفت‌: مپرس از ندامت ایجاد
بهار عشق و شکفتن خیال باطل‌کیست	ز سعی تیشه مگرگل به سر زند فرهاد
ستمکش دل مایوسم وعلاجی نیست	کسی مقابل آیینهٔ شکسته مباد
ترحم است بر آن صید ناتوان بیدل	که هردم ازقفسش چون نفس‌کنند ازاد
