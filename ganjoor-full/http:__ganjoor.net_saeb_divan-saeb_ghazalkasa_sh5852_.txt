ما رنگ گل ز بوی گل ادراک کرده ایم	سیر بهار در خس و خاشاک کرده ایم
چون اهل زهد شاخچه بندی نمی کنیم	ترک عصا و شانه و مسواک کرده ایم
چون ابر هر کجا قدم ما رسیده است	گنج گهر ز آبله در خاک کرده ایم
در سینه کرده ایم نهان راز عشق را	زنجیر برق از خس و خاشاک کرده ایم
ما را نظر به روزن قصر بهشت نیست	تا سر برون ز حلقه فتراک کرده ایم
چون آفتاب اگر چه نداریم لشکری	تسخیر عالم از نظر پاک کرده ایم
سعی از برای رزق مقدر نمی کنیم	ما این عرق ز جبهه خود پاک کرده ایم
نومید نیستیم ز احسان نوبهار	هر چند تخم سوخته در خاک کرده ایم
صائب چرا قبول نگردد دعای ما؟	ما قبله خود از جگر چاک کرده ایم
