چو غنچه نکهت خود از صبا دریغ مدار	ز آشنا سخن آشنا دریغ مدار
شکستگان جهان را خوش است دل دادن	دل شکسته ز زلف دوتا دریغ مدار
مکن مضایقه باآن نگار در کف خون	ز دست وپای بلورین حنا دریغ مدار
به شکر این که ترا خون چو نافه مشک شده است	نفس ز سینه مجروح ما دریغ مدار
ز رهروی که به دنبال کاروان ماند	نوای خویش چو بانگ درا دریغ مدار
ز تلخکام، شکر بازداشتن ستم است	ز هیچ تلخ زبانی دعا دریغ مدار
درین بساط کمالی چو عیب پوشی نیست	ز دوستان لباسی، قبا دریغ مدار
ز تنگدستی اگر خرده ای نیفشانی	گشاده رویی خود از گدا دریغ مدار
مباش کم ز نی خشک در جوانمردی	اگر شکر نفشانی، نوا دریغ مدار
به میوه کام جهان چون نمی کنی شیرین	چو سرو سایه ز هر بینوا دریغ مدار
زکات راستی از کجروان مگردان راه	ز هیچ کور درین ره عصا دریغ مدار
شود حلاوت شکر دو مغز از بادام	شکر ز طوطی شیرین نوا دریغ مدار
یکی هزار شود قطره چون به بحر رسد	ز صاحبان نظر توتیا دریغ مدار
درین ریاض چو ابر بهار شو صائب	ز خار قوت نشو و نما دریغ مدار
