من که از وسعت مشرب به فلک ساخته ام	پیش خوی تو مکرر سپر انداخته ام
روی بر تافتن از من ز مسلمانی نیست	مه که ابروی ترا قبله خود ساخته ام
برگ سبزی به من از سرو تو هرگز نرسید	گر چه سر حلقه عشاق تو چون فاخته ام
نفس گرم ازین بیش چه تاثیر کند؟	جامه سرو ترا فاخته ای ساخته ام
تکمه چاک گریبان خجالت مپسند	این سری را که به امید تو افراخته ام
حسن را هیچ مبصر نشناسد چون من	که چو یعقوب درین کار نظر باخته ام
گرگ در پیرهنم جلوه یوسف دارد	تا ز زنگار خودی آینه پرداخته ام
فارغ از خلدم و آسوده از دوزخ صائب	من که با سوختن از هر دو جهان ساخته ام
