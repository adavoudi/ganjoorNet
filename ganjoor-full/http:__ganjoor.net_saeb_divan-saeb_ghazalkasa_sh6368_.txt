پیش قضای حق دم چون و چرا مزن	در بحر بی کنار عبث دست و پا مزن
تا در دل تو داعیه اعتراض هست	خاموش باش و دم ز مقام رضا مزن
کوته شود زبان ملامت ز احتیاط	با دیده گشاده قدم بی عصا مزن
سهل است ناامید ز بیگانگان شدن	با جان پر امید در آشنا مزن
در آتش است نعل سفر رنگ و بوی را	دامن گره به دامن این بی وفا مزن
در خاک کن نهان قلم استخوان من	آتش به دفتر پر و بال هما مزن
مجنون گرفت دامن محمل به دست صبر	بیهوده قطره در طلب مدعا مزن
صائب کباب شد دل عالم ز ناله ات	در پرده بیش ازین سخن آشنا مزن
