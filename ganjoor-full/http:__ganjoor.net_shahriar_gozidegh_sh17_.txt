ای چشم خمارین تو و افسانه نازت	وی زلف کمندین من و شبهای درازت
شبها منم و چشمک محزون ثریا	با اشک غم و زمزمه راز و نیازت
بازآمدی ای شمع که با جمع نسازی	بنشین و به پروانه بده سوز و گدازت
گنجینه رازی است به هر مویت و زان موی	هر چنبره ماری است به گنجینه رازت
در خویش زنیم آتش و خلقی به سرآریم	باشد که ببینیم بدین شعبده بازت
صد دشت و دمن صاف و تراز آمد و یک بار	ای جاده انصاف ندیدیم ترازت
شهری به تو یار است و غریب این همه محروم	ای شاه به نازم دل درویش نوازت
