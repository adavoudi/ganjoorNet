از جرعهٔ جام لایزالی	مستیم و خراب و لاابالی
افتاده خراب در خرابات	فارغ ز وساوس خیالی
بگذار حدیث دی و فردا	معشوق چو حاصل است حالی
در میکده رو شراب در کش	ز آن جام مروق زلالی
می سوز چو شمع در غم عشق	می نال که خوش به عشق نالی
بنگر که ز عشق نی بنالید	با این همه بی زبان دلالی
ماه نظرت چو کامل آید	خواهی قمر است و خواه لالی
من ذره ام و نگار خورشید	خورشید ز ذره نیست خالی
سید مست است و جام بر دست	در مجلس عشق لایزالی
