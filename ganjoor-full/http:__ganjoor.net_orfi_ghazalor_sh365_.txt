شراب یاس به جام و سبوی ما بگذار	شکسته رنگیِ  ما را به روی ما بگذار
اگر شراب، اگر خون دل، اگر الماس	تو گوشه گیر و به کام گلوی ما بگذار
به کشتزار غم، ای اشک، صد نظر دارم	به ذوق گریه که آبی به جوی ما بگذار
ز نوحه وا نتوان داشت گریه مستان را	تغافلی کن و ما را به خوی ما بگذار
مکن سراغ سراسیمه گان شوق را ای خضر	نه آهنین قدمی، جست و جوی ما بگذار
نهفته نذر تو ای محتسب دو جامی هست	صراحی همه بشکن، سبوی ما بگذار
به بیع گاه مذلت چنین مبر عرفی	تو این معامله با آبروی ما بگذار
