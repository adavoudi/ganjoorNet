ای ز کویت ره گذر بسته	غیرتت بر نظاره در بسته
دسته دسته ز گلشن آمده گل	پیش رخسار تو کمر بسته
نشود خسته تا به تیر نظر	بر جمالت حیا سپر بسته
بر جبینت ز شرم نظاره	قطره قطره گهر عرق بسته
همه شب آسمان بچندین چشم	بر سراپای تو نظر بسته
میگشاید دلت ز نالهٔ ما	بر دعا زان در اثر بسته
جذبهٔ عشق در دل حسنت	عاشقانرا ره سفر بسته
غم تو دل گشاست ز آنرو دل	در اندیشهٔ دگر بسته
تا بکوی توفیض یافته راه	خدمتت را بجان کمر بسته
