نه نفس تربیتم ‌کرد و نه دامان مددی	آتشم خاک شد ای سوخته جانان مددی
شوق دیدارم و یک جلوه ندارم طاقت	مگر آیینه‌ کند بر من حیران مددی
آرزو می‌کشدم بر در ابرام طلب	کو حیا تاکند از وضع پشیمان مددی
یاد چشم تو ز آوارگیم غافل نیست	گرد این دشتم و دارم ز غزالان مددی
بسملم‌ گرم طواف چمن عافیتی است	ای تپیدن به تغافل نزنی هان مددی
راحت از قافلهٔ هوش برون تاخته است	ای جنون تا شودم بار دل آسان مددی
کیست بار تپش از دوش هوس بردارد	بی‌عصایی نکند گر به ضعیفان مددی
با همه ظلم رها نیست‌کس ازمنت چرخ	آه از آن روز که می‌کرد به احسان مددی
حیله جوی نم اشکیم درین وادی خشک	کاش از آبله بخشند به مژگان مددی
بیدل از غنچه‌گرفتم سبق زانوی فکر	بود کوتاهی دامن به گریبان مددی
