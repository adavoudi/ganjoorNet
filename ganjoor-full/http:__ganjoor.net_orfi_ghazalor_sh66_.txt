منزل گه دل ها همه کاشانه ی عشق است	هر جا که دلی گم شده در خانه ی عشق است
ویرانه ی جاوید بماند دل بی عشق	آن دل شود آباد که ویرانه ی عشق است
فرزانه در آید به پری خانه ی مقصود	هر کس که در این بادیه دیوانه ی عشق است
پیمانه ی زهر فلکم تلخ نسازد	این حوصله تلخی کش پیمانه ی عشق است
هر کس به لبش گرم شود چشم تبسم	با او ننشینند که بیگانه ی عشق است
عرفی دل و دین باخته ای دلخوش او باش	این ها ثمر کاشتن دانه ی عشق است
