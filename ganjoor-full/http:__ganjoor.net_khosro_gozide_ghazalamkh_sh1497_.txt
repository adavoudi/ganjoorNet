دریاب که من طاقت هجر تو ندارم	بشتاب که افتاد به جان بهر تو کارم
از من تو کران کردی و خون ماند به چشمم	گوهر ز برم رفته و دریا به کنارم
هر روز دم سرد، مگر باد خزانم	هر لحظه زنم اشک، مگر ابر بهارم
هر شب ز پی طالع بد تا به سحرگاه	قطره ز مژه بارم و سیاره شمارم
آن دل که ز من بستده ای بهر خدا را	بسپار به من تا به خدایت بسپارم
گر صد ستم از بهر تو بر روی من آید	آرم همه بر خویش و به روی تو نیازم
هشدار، دل خسرو اگر زلف تو گیرد	تا ناله شبگیر به رویت نگمارم
