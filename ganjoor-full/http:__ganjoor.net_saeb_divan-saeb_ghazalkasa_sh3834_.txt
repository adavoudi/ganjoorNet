شکوفه از افق شاخسار پیدا شد	ستاره سحر نوبهار پیدا شد
ز سبزه خط تراشیده چمن سر کرد	ز لاله خال لب جویبار پیدا شد
نشانه پی گلگون برق سیر بهار	ز مشرق جگر لاله زار پیدا شد
ز لاله در بن هر خار از ترشح ابر	هزار جرعه می بی خمار پیدا شد
نسیم پیرهن مصر شد ز فیض بهار	اگر ز دامن صحرا غبار پیدا شد
به زیر سقف نشستن ز بی شعوریهاست	کنون که سایه ابر بهار پیدا شد
ز خاک، ریشه اشجار از صفای بهار	چو رشته از گهر آبدار پیدا شد
ز جوش لاله گرانبار شد چنان دل سنگ	که تاب در کمر کوهسار پیدا شد
درین چمن به نسب نیست زادگی صائب	ز خار و خس گل آتش عذار پیدا شد
