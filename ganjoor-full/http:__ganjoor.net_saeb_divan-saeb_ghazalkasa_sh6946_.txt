دل را اگر چه نیست ز دلدار آگهی	دلدار را بود ز دل زار آگهی
بیمار اگر ز درد بود غافل از طبیب	دارد ولی طبیب ز بیمار آگهی
از نافه نیست آهوی رم کرده را خبر	عاشق ندارد از دل افگار آگهی
آن برده است راه به مرکز که نیستش	از سیر و دور خویش چو پرگار آگهی
مهر خموشیم به دهن چون صدف زدند	تا یافتم ز گوهر اسرار آگهی
بگشا نظر چو سوزن و باریک شو چو تار	داری اگر ز نازکی کار آگهی
در شهر زنگ، آینه در زنگ خوشترست	پیش سیه دلان مکن اظهار آگهی
خون می کنند بر سر هر خار رهروان	یابند اگر ز لذت آزار آگهی
از پیچ و تاب کشف شود خرده های راز	دارد ز گنج زیرزمین مار آگهی
انگشت اعتراض به گفتار ما منه	ما را چو خامه نیست ز گفتار آگهی
مهرش به لب زنند چو خال دهان یار	آن را که می دهند ز اسرار آگهی
پوشیدگی حجاب بصیرت نمی شود	دارد ز خفتگان دل بیدار آگهی
صائب مرا ز بی خبری نیست شکوه ای	بر خاطر لطیف بود بار آگهی
این آن غزل که مولوی روم گفته است	کار آن کند که دارد از کار آگهی
