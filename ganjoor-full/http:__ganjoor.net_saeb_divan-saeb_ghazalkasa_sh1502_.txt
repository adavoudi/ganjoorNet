سیل درمانده کوتاهی دیوار من است	بی سرانجامی من خانه نگهدار من است
می کند کار نسیم سحری با دل من	خامشی گر چه به ظاهر گره کار من است
چون نشد پیش شکر سبز چو طوطی سخنم	زین چه حاصل که جهان واله گفتار من است؟
چشمه ای را که سکندر به دعا می طلبید	شبنم سوخته چهره گلزار من است
می توانم سر طومار شکایت وا کرد	عرق شرم تو مهر لب اظهار من است
دوستان آینه صورت احوال همند	من خراب توام و چشم تو بیمار من است
منم آن آینه خاطر که رگ خواب جهان	همچو مژگان به کف دیده بیدار من است
نیست آیینه بینایی من عیب نما	به چه تقصیر فلک در پی آزار من است؟
در خرابات من آن باده پرستم صائب	که رگ تلخی می رشته زنار من است
