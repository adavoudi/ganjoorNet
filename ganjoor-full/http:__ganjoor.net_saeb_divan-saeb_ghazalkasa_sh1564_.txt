مایه پرورش عالم اسباب یکی است	باغ هر چند به صد رنگ بود آب یکی است
لطف چون قهر مرا زیر و زبر می سازد	نسبت سیل به این خانه و مهتاب یکی است
محو دیدار ندارد خبر از لطف و عتاب	چشم حیرت زدگان را نمک و خواب یکی است
غافل از مستی حسنی ز جگرسوختگان	داغ در چشم تو و لاله سیراب یکی است
چه کنم آه که در دیده بی پروایان	صبر آیینه و بیتابی سیماب یکی است
عجز و قدرت نشود مانع بیباکی عشق	خانه شاه و گدا در ره سیلاب یکی است
قانع از قامت یارست به خمیازه خشک	بخت آغوش من و طالع محراب یکی است
دل سودازده را مایه سرگردانی است	حلقه چشم تو و حلقه گرداب یکی است
نیست در مشرب من ساده و نوخط را فرق	درد پیش من مخمور و می ناب یکی است
رشته جان من و رشته آن موی کمر	چون نپیچند به یکدیگر اگر تاب یکی است؟
در میان گل و مل نیست دورنگی صائب	مدت جوش گل و جوش می ناب یکی است
