تحقیق را به ما و من افتاده اختلاف	در هیچ حال با نفس آیینه نیست صاف
هم صحبتان به بازی شطرنج سرخوشند	تا نگذرد مزاج نفاق از سر مصاف
یاران اگر لبی به تامل رسانده‌اند	خمیازه خورده است گره درکمین لاف
لطف معانی از لب هذیان نوا مخواه	چون پاس آبرو ز دم تیغ بی غلاف
پیوندها به روی گسستن گشوده‌اند	گو وهم‌، تار و پود خیالات ننگ باف
چون مو سپید شد سر دعوا به خاک دزد	این برف پنبه‌ای‌ست اشارتگر لحاف
دیدی هزار رنگ و نشد رمزی آشکار	ای صاحب دماغ نه‌ای شخص موشکاف
آخر همه به نشئهٔ تحقیق می‌رسیم	پیداست تا دماغ پس و پیش و دردو صاف
بی‌یار زیستن ز تو بیدل قیامت است	جرمی نکرده‌ای که توان کردنت معاف
