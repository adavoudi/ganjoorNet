تا دل من دل به قناعت نهاد	ملک جهان را به جهان بازداد
دفتر آز از بر من برگرفت	مصحف عزلت عوض آن نهاد
خسرو خرسندی من در ربود	تاج کیانی ز سر کیقباد
نیز فریبم ندهد طمع و جمع	نیز حجابم نشود بود و باد
تا چه کند مرد خردمند، آز	تا چه کند باشهٔ چالاک، باد
این همه هست و سبکی عمر من	رفت و مرا تجربه‌ها اوفتاد
کافرم ار ز آدمیان دیده‌ام	هیچ کسی مردم و مردم نهاد
این نکت از خاطر خاقانی است	شو گهری دان که ز خورشید زاد
