در طلبت شب چه جنونهاگذشت	کز سر شمع آبلهٔ پاگذشت
جهل‌، خرد پخت وبه‌معموره ریخت	عقل جنون‌کرد و ز صحراگذشت
نقش نگین داشت‌کمال هوس	اسم بجا ماند و مسماگذشت
خلق خیالات بر افلاک برد	از سر این بام هواهاگذشت
پی سپر عجز، چه نازد به جاه	آبله از خاک چه بالاگذشت
جوش نفس بود، می اعتبار	قلقلکی‌کرد و ز مینا گذشت
چون شررکاغذ آتش زده	فرصت ما از نظر ماگذشت
سعی تک وپو، همه را محوکرد	رنگ روانی ز ثریا گذشت
چون شب وروز است تلاش همه	درنگذشت آنکه ز اینجاگذشت
خط جین فهم به فرداگماشت	خامه بر ین صفحه چلیپاگذشت
خامشی‌ام زندهٔ جاوید کرد	کم‌نفسیها ز مسیحا گذشت
ضبط نفس طرفه پلی داشته‌ست	قطره به این جهد، ز دریاگذشت
قافله‌سالار توهم مباش	هرکس ازین بادیه تنهاگذشت
فرصت دیدار وفایی نداشت	آمده بود، آینه‌، اما گذشت
با دم شمشیرقضا چاره چیست	دم مزن آبی‌که ز سرهاگذشت
بیدل ازین مایه‌که جز باد نیست	عمر در اندیشهٔ سودا گذشت
