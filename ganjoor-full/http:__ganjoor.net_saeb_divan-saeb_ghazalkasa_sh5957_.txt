ترم چون حباب از هوایی که دارم	که می ریزد از هم بنایی که دارم
امیدم به دست و پایی است، ورنه	چه کار آید از دست و پایی که دارم
به خورشید خواهد چو صبحم رساندن	دل ساده از مدعایی که دارم
نمانم به جا هیچ افتاده ای را	به منزل برم نقش پایی که دارم
بود استخوان روزیم گر جهان را	به دولت رساند همایی که دارم
سپندست کز جا جهد جا نماید	درین انجمن آشنایی که دارم
سخن می شود دلنشین زود صائب	اگر دل دهد دلربایی که دارم
