ریخت دندان و هوای می و پیمانه بجاست	مهره برچیده شد و بازی طفلانه بجاست
دل سیاه است اگر گشت بناگوش سفید	پا اگر نیست بجا، لغزش مستانه بجاست
خارخاری به دل از عمر سبکرو مانده است	مشت خار و خسی از سیل به ویرانه بجاست
آسیا گر چه برآورد ز بنیادش گرد	هوس نشو و نما در گره دانه بجاست
نسبت شوق به هجران و وصال است یکی	رفت ایام گل و شورش دیوانه بجاست
یار نوخط شد و آغاز جنون است مرا	شمع خاموش شد و گرمی پروانه بجاست
چشم من بر در و دیوار حرم افتاده است	نگذارند مرا گر به صنمخانه، بجاست
گر چه در خواب گران عمر سر آمد صائب	همچنان رغبت شیرینی افسانه بجاست
