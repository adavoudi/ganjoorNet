دارم ز دست رفته عنانی ز دود دل	چون زلف تاب داده سنانی ز دود دل
چون لاله سرخ روست درین بوستانسرا	آن را که هست سوخته نانی ز دود دل
بر جا نماند آن که بود چون شراره اش	در زیر پای تخت روانی ز دود دل
چون خامه رهنورد تو هرجا که بگذرد	ماند به یادگار نشانی ز دود دل
دارد خط امان ز تریهای روزگار	آن را که هست آینه دانی ز دود دل
از ما حذر که در دهن آتشین ماست	چون لاله داغ دیده زبانی ز دود دل
در تنگنای سینه من جلوه می کند	هر گوشه سبز مور میانی ز دود دل
تیرش ز سنگ خاره چو ابرو گذر کند	در دست هرکه هست کمانی ز دود دل
افتاده تا به روز قیامت سیاه مست	هرکس که تلخ ساخت دهانی ز دود دل
زان تازه و ترم که رسانیده است عشق	در سینه ام بنفشه ستانی ز دود دل
صائب هوای چشمه حیوان نمی کنم	دارم اگر چه سوخته جانی ز دود دل
