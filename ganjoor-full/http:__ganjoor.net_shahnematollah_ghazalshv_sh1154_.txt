تا مجرد از دل و از جان شدیم	همنشین و همدم جانان شدیم
همچو قطره بهر یک دردانه ای	غرقهٔ دریای بی پایان شدیم
از خیال روی یار خویشتن	همچو زلفش بی سر و سامان شدیم
تا که پیدا شد جمال عشق دوست	ما به خود در خود ز خود پنهان شدیم
جان و دل در کار عشقش باختیم	لاجرم ما جمله تن چون جان شدیم
از برای گنج عشقش روز و شب	ساکن کنج دل ویران شدیم
تا خبر از زلف و رویش یافتیم	بی خبر از کفر و از ایمان شدیم
گرد نقطه مدتی گشتیم ما	نقطهٔ پرگار این دوران شدیم
