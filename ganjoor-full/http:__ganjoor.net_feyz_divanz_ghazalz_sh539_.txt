هم توئی راحت جانم ای عشق	هم توئی درد و غمانم ای عشق
هم توئی حاصل و محصول دلم	هم توئی جان و جهانم ای عشق
هم توئی مایهٔ سوداگریم	هم توئی کار و دکانم ای عشق
هم توئی اصل وجود و عدمم	هم توئی سود و زیانم ای عشق
هم توئی طاعت و هم معصیتم	هم توئی ناز و جنانم ای عشق
هم توئی مایهٔ آشفتگیم	هم توئی امن و امانم ای عشق
گاه میسوزی و گه میسازی	تا چه خواهی تو ز جانم ای عشق
دوست کس دیده که دشمن باشد	هم تو اینی و هم آنم ای عشق
دل من بردی و جان می‌خواهی	ای بقربان تو جانم ای عشق
در دل فیض بمان یکدو نفس	تا که جان بر تو فشانم ای عشق
