در کوی خرابات کسی را که مقام است	در دنیی و در آخرتش جاه تمام است
ما توبه شکستیم و در این قول درستیم	با ساغر می عهد که بستیم مدام است
زان مجلس ما بزم ملوکانهٔ عشق است	ساقی قدیم ماست و شرابی به قوام است
می‌نوش که در مذهب ما پاک و حلال است	کاین می نه شرابیست که گویند حرام است
گنجینهٔ ما مخزن اسرار الهی است	هر گنج در این کنج که یابی به نظام است
در دور بگردید و نمائید به یاران	رندی که بُود چون من سر مست کدام است
بشنو سخن سید رندان خرابات	کامروز در این دور خداوند کلام است
