دلی و طاقت سد آه آتشین دارم	همین منم که دل و طاقت چنین دارم
نعوذباله اگر بگذری به جانب غیر	تو می‌خرامی و من رشک بر زمین دارم
به راندن از تو شکایت کنم خدا مکناد	شکایت ار کنم آزار بیش ازین دارم
محیط جانب من بین و عذر رفته بخواه	که سخت رخش گریزی به زیر زین دارم
مکن تغافل و مگذارم از کمند برون	که صید بیشهٔ بسیار در کمین دارم
بیا بیا که تو از عافیت گریزانی	که من گمان یکی عشق آفرین دارم
کدام صبر و چه طاقت چه دین و دل وحشی	ازو نه صبر و نه طاقت نه دل نه دین دارم
