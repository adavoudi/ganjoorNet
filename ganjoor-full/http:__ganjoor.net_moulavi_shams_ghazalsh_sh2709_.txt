دلاراما چنین زیبا چرایی	چنین چست و چنین رعنا چرایی
گرفتم من که جانی و جهانی	چنین جان و جهان آرا چرایی
گرفتم من که الیاسی و خضری	چو آب خضر عمرافزا چرایی
گرفتم من که دنیایی و دینی	چو دنیا مایه سودا چرایی
گرفتم گنج قارونی به خوبی	چو موسی با ید بیضا چرایی
ز رشکت دوست خون دوست ریزد	بدین حد شنگ و سرغوغا چرایی
چو نور تو گرفت از قاف تا قاف	نهان از دیده چون عنقا چرایی
ندارد هیچ حلوا طبع صهبا	تو هم حلوا و هم صهبا چرایی
ز عشق گفت تو با خود بجنگم	که پیش چون ویی گویا چرایی
