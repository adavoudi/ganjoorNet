تا کی چو باد سربدوانی به وادیم	ای کعبه مراد ببین نامرادیم
دلتنگ شامگاه و به چشم ستاره بار	گویی چراغ کوکبه بامدادیم
چون لاله ام ز شعله عشق تو یادگار	داغ ندامتی است که بر دل نهادیم
مرغ بهشت بودم و افتادمت به دام	اما تو طفل بودی و از دست دادیم
چون طفل اشک پرده دری شیوه تو بود	پنهان نمی کنم که ز چشم اوفتادیم
فرزند سرفراز خدا را چه عیب داشت	ای مادر فلک که سیه بخت زادیم
بی تار طره های تو مرهم گذار دل	با زخمه صبا و سه تار عبادیم
در کوهسار عشق و وفا آبشار غم	خواند به اشک شوقم و گلبانک شادیم
شب بود و عشق و وادی هجران و شهریار	ماهی نتافت تا شود از مهر هادیم
