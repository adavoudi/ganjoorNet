روی خود بنمود و هوش از ما ببرد	طاقت و هوش از تن شیدا ببرد
دل شکیب از روی خوب او نداشت	زان میان بگذاشتیمش تا ببرد
روی او چون دید نقش ما و من	نام من گم کرد و رخت ما ببرد
زین جهان من داشتم جان و دلی	این به دست آورد و آن در پا ببرد
من چنین در جوش و آتش ناپدید	گر نهان آمد، مرا پیدا ببرد
دانش و دین مرا آن چشم ترک	روز غارت بود، در یغما ببرد
از دل من بود هر غوغا که بود	پیش او رفت آن دل و غوغا ببرد
راه فردا بر گرفت از امشبم	کامشبم بگرفت و تا فردا ببرد
تا قیامت هر که گوید سرعشق	قطره‌ای باشد، کزین دریا ببرد
جای آن هست ار کنی جوش و فغان	اوحدی، کش عشق او از جا ببرد
