از بخت سیه پست نگردید نوایم	از سرمه شب بیش شد آواز درایم
خون از جگر آهن و فولاد گشاید	چون ریزه الماس، خراشیده صدایم
هر سبزه خوابیده که در باغ جهان بود	از خواب گران جست ز گلبانگ رسایم
دوری ز خرابات نه از خشکی زهدست	ترسم گرو باده نگیرند ردایم
چون سرو گذشتم ز ثمر تا شوم آزاد	صد سلسله از برگ نهادند به پایم
در فکر گشاد دل من بس که فرو رفت	افزود به دل عقده ای از عقده گشایم
صائب ز سر خود به ته بال کشیدن	عمری است که در سایه اقبال همایم
