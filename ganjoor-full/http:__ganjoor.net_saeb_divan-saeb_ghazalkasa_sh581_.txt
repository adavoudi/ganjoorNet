عیار حسن ز صاحب نظر شود پیدا	که قیمت گهر از دیده ور شود پیدا
دهد ثمر ز رگ و ریشه درخت خبر	نهفته های پدر از پسر شود پیدا
به رنگ زرد قناعت کن از ریاض جهان	که رنگ سرخ به خون جگر شود پیدا
هزار نامه عنقا ز کوه قاف رسید	نشد ز گمشده ما خبر شود پیدا
مشو به مهر خموشی ز بی زبانان امن	که برق تیغ ز ابر سپر شود پیدا
مشو به موی سفید از فریب غفلت امن	که خواب های گران در سحر شود پیدا
اگر به صدق قدم در طریق عشق نهی	ترا ز نقش قدم راهبر شود پیدا
تو شیشه دل، ندهی تن به سختی ایام	وگرنه لعل ز کوه و کمر شود پیدا
درین زمانه که جوهرشناس نایاب است	چه قدر مردم روشن گهر شود پیدا؟
ز حرص دانه درین کشتزار نزدیک است	که همچو مور ترا بال و پر شود پیدا
مجو ز هر دل افسرده معنی روشن	که دل چو آب شود این گهر شود پیدا
ز همرهان ره دورست عمر جاویدان	سفر خوش است اگر همسفر شود پیدا
عیار فکر ز همفکر می شود ظاهر	که روز معرکه صاحب جگر شود پیدا
توان ز ساده دلی یافت رازهای مرا	چو رشته ای که ز مغز گهر شود پیدا
اگر تو چون کف دریا سبک کنی خود را	ترا سفینه ز موج خطر شود پیدا
زمین قابل اگر بهر فکر می طلبی	ز پیش مصرع ما بیشتر شود پیدا
به سیم قلب نگیرند صائب از اخوان	درین زمانه عزیزی اگر شود پیدا
