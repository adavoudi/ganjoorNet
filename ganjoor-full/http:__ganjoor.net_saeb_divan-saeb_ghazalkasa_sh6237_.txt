نبالد بر خود از شهرت دل نازک خیال من	ز انگشت اشارت بیش می کاهد هلال من
ز برق تشنگی از خرمن من دود اگر خیزد	به آب زندگی لب تر نمی سازد سفال من
نبیند با هزاران چشم پیش پای خود گردون	اگر از دل قدم بیرون نهد گرد ملال من
تمنای وصالش چون به گرد خاطرم گردد؟	پریرویی که از تمکین نیاید در خیال من
به امید چه روز حشر از لب مهر بردارم؟	که کوته می کند طول زمان را عرض حال من
ز حیرت سروها را می رود از یاد بالیدن	به هر گلشن که گردد جلوه گر نازک نهال من
ازان از فربهی چون ماه می سازم تهی پهلو	که بیش از بدر ناخن می زند بر دل هلال من
