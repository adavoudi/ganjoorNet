ای پیک نامه بر، خبر او به ما رسان	بویی ز کوی صدق به اهل صفا رسان
بیگانه را خبر مده از حال این سخن	زان آشنا بیار و بدین آشنا رسان
جای حدیث او دل آشفتهٔ منست	بشنو حدیثش و چو شنیدی به جا رسان
پوشیده نیست تندی و گفتار تلخ او	رو هرچه بشنوی تو مپوشان و وارسان
یا روی او ز دور درآور به چشم من	یا روی من به خاک در آن سرا رسان
زآن آفتاب رخ صفت پرتوی مگوی	یا چند ذره را ز زمین بر هوا رسان
ما را به آستانهٔ آن بت چو بار نیست	خدمت گریم، بر در اومان دعا رسان
آه و فغان اوحدی امشب، تو ای رسول	از جبرئیل بگذر و پیش خدا رسان
