بیا بیا که مرا طاقت جدایی نیست	رها مکن که دلم را ز غم رهایی نیست
دلم ببردی و گر سر جدا کنی ز تنم	به جان تو که دلم را سر جدایی نیست
بریز جرعه که هنگامه غمت گرم است	بگیر باده که هنگام پارسایی نیست
اگر ربوده به زلف تو شد دلم چه عجب	چو کار زلف تو، الا که دلربایی نیست
بر آب دیده روانی تو همی خواهم	اگر چه آب مرا بر درت روایی نیست
مرا بپرسی کاخر مرا ز تو غم نیست	اگر نیایی هست و اگر بیایی نیست
به بنده خسرو بوسی بده مکن حکمت	که بنده نیز حکیم است، اگر سنایی نیست
