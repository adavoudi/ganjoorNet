اگر اشک پشیمانی نگردد عذرخواه من	بپوشد چشمه خورشید را گرد گناه من
ز تسخیر نگاه سرکش او عاجزم، ورنه	عنان برق را در دست می پیچد گیاه من
به این شوقی که من در کعبه مقصود رو دارم	دلی از سنگ می باید که گردد سنگ راه من
نمی دانم که در خاطر گذر دارد، همین دانم	که بوی سنبل فردوس می آید ز آه من
من لرزنده جان را نشأه می زنده دل دارد	من آن شمعم که دست تاک می گردد پناه من
فغان بی اثر در سینه عاشق نمی باشد	چو مژگان تو باشد تیر یک ترکش سپاه من
اگر فردا به این سامان عصیان رو به حشر آرم	ترازو را به فریاد آورد بار گناه من
چو مژگان می دهم در چشم خود جا خصم عاجز را	بلند اقبال آن خاری که می روید ز راه من
به هر کس دل گواهی می دهد، دل می دهم صائب	شهادت را به زر نتوان خریدن از گواه من
