یادم نکرد و شاد حریفی که یاد از او	یادش بخیر گرچه دلم نیست شاد از او
با حق صحبت من و عهد قدیم خویش	یادم نکرد یار قدیمی که یاد از او
دلشاد باد آن که دلم شاد از اونگشت	وان گل که یاد من نکند یاد باد از او
حال دلم حواله به دیوان خواجه باد	یار آن زمان که خواسته فال مراد از او
من با روان خواجه از او شکوه میکنم	تا داد من مگر بستد اوستاد از او
آن برق آه ماست که پرتو کنند وام	روشنگران کوکبه بامداد از او
یاد آن زمان که گر بدو ابرو زدیی گره	از کار بسته هم گرهی میگشاد از او
شرم از کمند طره او داشت شهریار	روزی که سر به کوه و بیابان نهاد از او
