رخت هستی زین جهان مختصر خواهیم برد	کشتی از خشکی به دریای گهر خواهیم برد
راه بی پایان و ما بی برگ و همراهان خسیس	با کدامین توشه این ره را بسر خواهیم برد
می کند بیتابی دل پیروان را پیشرو	ما به منزل رخت پیش از راهبر خواهیم برد
در بهاران سر چرا از بیضه بیرون آوریم؟	در خزان چون سر به زیر بال و پر خواهیم برد
با خمار آن به که صلح از باده گلگون کنیم	چون ازین میخانه آخر دردسر خواهیم برد
دیگران در خاک اگر سازند صائب زر نهان	ما به زیر خاک رخسار چو زر خواهیم برد
