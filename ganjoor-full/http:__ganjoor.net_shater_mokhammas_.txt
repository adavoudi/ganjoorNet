ای زلف تو چون مار و رخ تو چون گنج	بی مار تو بیمارم و بی گنج تو در رنج
از سیلی عشق تو، رخم گشته چو نارنج	دین و دل و عقل و خرد و هوش مرا سنج
هرگز نبود حور، چو روی تو، به رضوان	سروی به نکوئی قدت نیست به بستان
روی تو گل سرخ و خطت سبزه و ریحان	هم قند و نبات و شکر و پسته و مرجان
در دست غمت چند زنم ناله و فریاد	باز آی، که عشق تو مرا کند ز بنیاد
هرگز نبود چون قد و بالای تو شمشاد	حور و ملک و آدمی و جنّ و پریزاد
ای خسرو خوبان، نظری کن سوی درویش	مگذار که از عشق تو گردد جگرم ریش
دیوانه عشق تو، ندارد خبر از خویش	خال و خط و زلف و مژه و چشم تو زان پیش
تا چشم من آن روز، بر آن سیمبر افتاد	از شوق جمالش به دل من اثر افتاد
مرغان چمن را همه سودا به سر افتاد	سرو و سمن و یاسمن و عرعر و شمشاد
در باغ وصال تو و گمگشته شبه سنج	مهرت به دلم نقش گرفته است چو شطرنج
بنشسته شب و روز، دو افعی به سر گنج	چشم و لب و رخساره و ابروی تو بی رنج
غم تاخت اگر بر سر و سامان صبوحی	ساقی! بدر آی از در ایوان صبوحی
بنشین ز کرم در بر یاران صبوحی	دین و دل و عقل و خرد و جان صبوحی
