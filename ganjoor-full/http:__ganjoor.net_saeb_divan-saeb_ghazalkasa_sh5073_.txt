تا بی نشان کشم نفسی بر هوای خویش	چون گردباد محو کنم نقش پای خویش
مستغنی از بهارم وآسوده ازخزان	در دشت ساده دل بی مدعای خویش
خلوتگهم ز بکر معانی است پرزحور	آماده است جنت من درسرای خویش
ازآب زندگی نکشم منت حیات	چون خضر،سبزم از سخن جانفزای خویش
رد و قبول خلق به یک سو نهاده ام	یکروی ویک جهت شده ام با خدای خویش
ساکن زآرمیدگی من بود زمین	گردون ز جا رود چو درآیم زجای خویش
صائب مرا به باغ وبهار احتیاج نیست	صد باغ دلگشاست مرا از نوای خویش
