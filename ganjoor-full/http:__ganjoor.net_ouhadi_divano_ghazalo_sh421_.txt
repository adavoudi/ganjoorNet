ای صبا، یار مرا از من بی‌یار بپرس	زارم، او را ز من شیفتهٔ زار بپرس
پرسش دل چو به زلفش برسانی، پس از آن	پیش آن نرگس جادو رو و بیمار بپرس
چشم او را نبود با تو سر گفت و شنید	حال او یکسر از آن لعل گهر بار بپرس
چون بدان قامت نازک رسی آهسته ز دور	خدمتی کن، سخن وصل به هنجار بپرس
در میان سخن ار حال دل من پرسد	عرضه کن حال دلم، اندک و بسیار بپرس
و گرش قصهٔ سرمستی من باور نیست	گو: بیا و خبر از مردم هشیار بپرس
اوحدی گم شد، اگر منزل او می‌پرسی	به خرابات رو و خانهٔ خمار بپرس
