اگر ز دیده ام ای سروناز خواهی رفت	چگونه از دلم ای دلنواز خواهی رفت؟
به نور عاریه، ای ماه نو چه می بالی؟	که در دو هفته به خرج گداز خواهی رفت
میان مسجد و میخانه هیچ فرقی نیست	به این حضور اگر در نماز خواهی رفت
گذشت عمر تو در فکر چاره جوییها	ز چاره کی به در چاره ساز خواهی رفت؟
نرفت شانه به صد پا ز زلف یار برون	تو چون به این ره دور و دراز خواهی رفت؟
ز حسن عاقبت مرگ اگر شوی آگاه	نفس گداخته اش پیشواز خواهی رفت
چنین که واله طفلان ز سادگی شده ای	به خرج ابجد عشق مجاز خواهی رفت
رسید عمر به انجام، تا به کی صائب	نفس گسسته به دنبال آز خواهی رفت؟
