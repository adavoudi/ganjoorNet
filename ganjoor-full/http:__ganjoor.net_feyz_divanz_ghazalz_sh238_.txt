غرور خشکی زهد ار دماغ تر دارد	بیا که مستی ما نشأه دیگر دارد
بهشت و خلد و نعیمش کی التفات افتد	کسی که حسن رخ دوست در نظر دارد
بهشت یکطرف و عشق یک طرف چو نهند	غلام همت آنم که باده بر دارد
بسنگلاخ نگردیم همچو زاهد خشک	به بحر عشق در آئیم کان گهر دارد
نهال زهد اگر سدره گردد و طوبی	درخت عشق جمال حبیب بر دارد
ز زهد خشک لقای حبیب نتوان چید	درخت عشق بود آنکه این ثمر دارد
درا بحلقهٔ ما فیض و زهد را بگذار	که ذوق صحبت ما لذت دگر دارد
