چه شود گر تو شوی جان کسی	شبکی سر زده مهمان کسی
پیشت آرد ز دل و جان خانی	بپذیری بکرم خوان کسی
دل و جان اردل و جان آرد پیش	ای فدای تو دل و جان کسی
همه جانها بفدای تو شود	که تو هم جانی و جانان کسی
گر ملامت کندم واعظ شهر	دل من نیست بفرمان کسی
سخنی رفت ز خوبی گفتم	آیتی آمده در شأن کسی
ظلمت زلف تو کفر است و ضلال	نور رخسار تو ایمان کسی
خال و خط تو و روی چو مهت	آیت و سورت و قرآن کسی
میکند فیض نثارت چه شود	بپذیری بکرم جان کسی
