جان و دل ایثار جانان کرده ایم	عمر و سر در کار ایشان کرده ایم
جان فدا کردیم در میدان عشق	این کرم چون شیر مردان کرده ایم
جرعهٔ می را به عالم داده ایم	قیمت می نیک ارزان کرده ایم
جمع بنشستیم در گلزار عشق	سنبل زلفی پریشان کرده ایم
از برای گنج عشقش کنج دل	چون سرای خویش ویران کرده ایم
از سر ذوق این سخن را گفته ایم	ذوق در عالم فراوان کرده ایم
نعمت الله را به بزم آورده ایم	دعوتی از بهر مهمان کرده ایم
