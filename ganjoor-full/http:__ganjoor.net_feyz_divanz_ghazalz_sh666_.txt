دل میکنمت فدا و جان هم	از تست اگر چه این و آن هم
دل را بر تو چه قدر باشد	یا جان کسی و یا جهان هم
بر روی زمین ندیده چشمی	ماهی چو زتو بر آسمان هم
در ملک و ملک نظیر تو نیست	در هشت بهشت جاودان هم
جائی که نهی تو پای آنجا	ما سر بنهیم و قدسیان هم
مهمان شوی ار شبی مارا تو	دل پیش کشم ترا و جان هم
تا بر سر خوان به جز تو نبود	مهمان باشی و میزبان هم
گم گشتهٔ وادی غمت را	بی‌نام بمان و بی‌نشان هم
فیض از تو و جان و دل هم از تو	این باد فنای تو و آن هم
