گرفتم ملک جان الحمدالله	گذشتم از جهان الحمدالله
چه جان و چه جهان چه ملک و چه ملک	شدم تا جان جان الحمدالله
مکان را در نوردیدم بهمت	شدم تا لامکان الحمدالله
برون کردم سر از عالم نهادم	قدم بر آسمان الحمدالله
ز مهر فانیان دل بر گرفتم	شدم از باقیان الحمدالله
ز محکومان بریدم رو نهادم	سوی آن حکمران الحمدالله
ز چاه طبع یوسف وار رفتم	بسوی مصر جان الحمدالله
ز خوف عقل یونس وار جستم	بصحرای عیان الحمدالله
ز بود فیض و نابودش برستم	نه این ماند و نه آن الحمدالله
