جهان ز عکس رخ آن یگانه پر شده است	مثال واحد و آیینه خانه پر شده است
به جام باده غلط می کنند ساده دلان	ز بس زرنگ گلم آشیانه پر شده است
نفس گداخته آید نگه به مژگانم	ز اشک بس که مرا چشمخانه پر شده است
کجا ز خواب کند ناله منش بیدار؟	چنین که گوش جهان از فسانه پر شده است
چو رزق مرغ قفس نیست غیر خوردن دل	چه سود ازین که مرا آب و دانه پر شده است؟
توان شنید نوای جرس ز بیضه من	ز بس ز زمزمه عاشقانه پر شده است
عنان گریه مستانه مرا بگذار	که گرد غیر درین آستانه پر شده است
مرا ز شکوه دل ساده ای است چون کف دست	ترا ز خرده من گر خزانه پر شده است
درازدستی مژگان جگر شکافترست	دلم خدنگ قضا را نشانه پر شده است
گر آستانه نشین گشته ام ز خواری نیست	که از شکوه جمال تو خانه پر شده است
علاج گرسنه چشمی نمی کند نعمت	که چشم دام مکرر ز دانه پر شده است
جواب آن غزل میرزا سعیدست این	که عالم از غزل عاشقانه پر شده است
