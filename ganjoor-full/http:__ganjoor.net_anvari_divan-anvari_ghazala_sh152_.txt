یا وصل ترا عنایتی باید	یا هجر ترا نهایتی باید
صد سورهٔ هجر می‌فرو خوانی	در شان وصال آیتی باید
دل عمر به عشق می‌دهد رشوت	آخر ز تو در حمایتی باید
بوسی ندهی وگر طمع دارم	گویی به بها ولایتی باید
الحق به از این بها به نتوان جست	در هر کاری کفایتی باید
آخر ز تو در جهان پس از عمری	جز جور و جفا حکایتی باید
وانگه ز منت چه عیب می‌جویی	جز مهر و وفا شکایتی باید
در خون منی چرا نیندیشی	کین دل شده را جنایتی باید
