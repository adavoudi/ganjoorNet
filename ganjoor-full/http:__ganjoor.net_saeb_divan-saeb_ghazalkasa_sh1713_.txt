فراغ بال طمع کردن از فلک خام است	که فلس ماهی این بحر حلقه دام است
مرو ز میکده بیرون، که در جهان خراب	ز روزنی که نسیمی به دل خورد جام است
صفای وقت ز صافی کشان مجو زنهار	که این وظیفه رندان دردی آشام است
ز تازه رویی جاوید می توان دانست	که سرو فارغ از اندیشه سرانجام است
نصیب پاک دهانان بود حلاوت عیش	شکر ز چرب زبانی حصار بادام است
چه لازم است قفس را شکسته دل کردن؟	ترا که وقت پرواز تا لب بام است
به لب خموش و به دل باش صد زبان صائب	که شکر نعمت ظاهر تمام ابرام است
