دمی‌ که عجز شود دستگاه بیکاری	گره گشایی ناخن کشد به سر خاری
میان آگهی و راحتست بیزاری	ز جوهر آینه‌ها راست دام بیداری
دمیده است ز زنجیر بال وحشت موج	بود رهایی ما در خور گرفتاری
کسی مباد اسیر شکنجهٔ افلاس	که آدمی به سر دار به زناداری
ز لوح سایه جز این حرف سر خطی ندمید	که پایمال جهانند اهل بیکاری
چو برگ لاله سیاهی ز داغ ما نرود	به چشم اختر ما نیست رنگ بیداری
بقدر تفرقهٔ دل شکفتن آهنگیم	جنون بهاری ما داشت رنگ دشواری
مقیم عالم تسلیم باش و راحت ‌کن	بلند و پست جهان سایه است همواری
چنان مباش‌ که در چشم مردم از حسدت	مژه به کژدمی افتد، نگه کند ماری
چو گل بهار نشاطت دلیل بیدردی‌ست	خوش آنکه خون شوی و رنگ درد برداری
چو ذره هستی من ‌کاش بی‌نشان بودی	خجل ز نیستی‌ام کرد هیچ مقداری
به گریه عرض رموز وفا مبر بیدل	برات دیده مکن فضلهٔ جگر خواری
