قسم به ساقی کوثر که از شراب گذشتم	زباده شفقی همچو آفتاب گذشتم
حجاب چهره مقصود بود شیشه و ساغر	نظر بلند شد، ازعالم حجاب گذشتم
کشیده بود به دام فریب، عالم آبم	صفای دل مددی کرد، همچو آب گذشتم
ز هر چه داشت رگ تلخیی، امید بریدم	چه جای باده گلگون، که از گلاب گذشتم
به خون شرم و حیا می پرید چشم حبابش	هزار شکر کز این خونی حجاب گذشتم
اگر چه موج سراب است شیشه خانه مشرب	رسید جان به لبم تا ازین سراب گذشتم
ز شیشه چون گذرد رنگ می به گرم عنانی؟	ز شیشه خانه مشرب به آن شتاب گذشتم
به زور جذبه توفیق و پایمردی همت	چو برق و باد ز رطل گران رکاب گذشتم
شراب، خون روان و کباب، خون فسرده است	هم از کباب بریدم، هم از شراب گذشتم
عجب که پیرخرابات نگذرد ز گناهم	که من ز باده گلرنگ در شباب گذشتم
امید هست که در حشر زرد روی نگردم	چو من به موسم گل صائب از شراب گذشتم
