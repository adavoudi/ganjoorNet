ز راه صلح مهیای جنگ می آید	ز مومیایی او کار سنک می آید
امید رحم بود کفر ازان خدا ناترس	که گر به کعبه رود از فرنگ می آید
ز شیشه بال پریزاد اگر شکسته شود	خیال یار هم از دل به تنگ می آید
غبار آه ز دل می شود بلند مرا	به شیشه دل هر کس که سنگ می آید
به چار بالش خاراست چون شرر جایم	ز بس که بر من از اطراف سنگ می آید
قد خمیده مرا شد به راه راست دلیل	به صیقل آینه بیرون ز رنگ می آید
چنان به عهد تو شد عام دردمندیها	که بوی درد ز داغ پلنگ می آید
خیال روی تو هم می رود ز دل بیرون	برون ز گوهر اگر آب ورنگ می آید
ز آسمان مقوس ز بس کجی دیدم	کمان به دیده من چون خدنگ می آید
مگر که هست امید اجابتی صائب	که آه بر لب من بی درنگ می آید
