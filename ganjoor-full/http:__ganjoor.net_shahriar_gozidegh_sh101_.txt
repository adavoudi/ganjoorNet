بلبل عشقم و از آن گل خندان گویم	سخن از آن گل خندان به سخندان گویم
غزل آموز غزالانم و با نای شبان	غزل خود به غزالان غزلخوان گویم
شعر من شرح پریشانی زلفی است شگفت	که پریشان کندم گر نه پریشان گویم
آنچه فرزانه به آزادی و زنهار نگفت	من دیوانه به زنجیر و به زندان گویم
گر چه خاکسترم و مصلحتم خاموشی است	آتش افروزم و شرح شب هجران گویم
گله زلف تو با کوکبه شبنم اشک	کو بهاری که به گوش گل و ریحان گویم
شهریارا تو عجب خضر رهی چون حافظ	که من تشنه هم از چشمه حیوان گویم
