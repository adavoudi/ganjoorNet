ز لقمه‌ای که بشد دیده تو را پرده	مخور تو بیش که ضایع کنی سراپرده
حیات خویش در آن لقمه گر چه پنداری	ضمیر را سبل است آن و دیده را پرده
چرا مکن تو در این جا مگو چرا نکنم	که چشم جان را گشته است این چرا پرده
طلسم تن که ز هر زهر شهد بنموده‌ست	عروس پرده نموده‌ست مر تو را پرده
چو لقمه را ببریدی خیال پیش آید	خیال‌هاست شده بر در صفا پرده
خیال طبع به روی خیال روح آید	ز عقل نعره برآید که جان فزا پرده
دلا جدا شو از این پرده‌های گوناگون	هلا که تا نکند مر تو را جدا پرده
