شکستگی دل از دیده ترم پیداست	به سنگ خوردن مینا ز ساغرم پیداست
دهان زخم بود ترجمان تیغ خموش	ز جوی شیر چو فرهاد جوهرم پیداست
ز ناتوانی من خامه می گزد انگشت	که رگ ز صفحه تن همچو مسطرم پیداست
نشد نهفته ز تن داغهای پنهانم	همان ز گرد، سیاهی لشکرم پیداست
چنان که شمع نماید ز پرده فانوس	برون ز نه صدف چرخ گوهرم پیداست
چو بوریاست ز پهلوی خشک بستر من	قماش خواب ز نرمی بسترم پیداست
به غیر موی سر خود مرا کلاهی نیست	گذشتن از سر دنیا ز افسرم پیداست
به حلم دوست دلیل است خواب غفلت من	بهم نخوردن دریا ز لنگرم پیداست
اگر چه بحر گرانمایه است دایه من	همان غبار یتیمی ز گوهرم پیداست
ز کاسه سر منصور باده می نوشم	عیار حوصله من ز ساغرم پیداست
ز گرد خوان فلک زله ای که من بستم	چو ماه عید ز پهلوی لاغرم پیداست
نهان چگونه کنم فیض کنج عزلت را؟	که فتح باب ز نگشودن درم پیداست
ستاره سوخته ای همچو من ندارد عشق	که روز روشن از افلاک اخترم پیداست
توان ز گریه من یافت درد من صائب	شکوه بحر ز سیمای گوهرم پیداست
