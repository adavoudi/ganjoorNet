به خاک من گذری کن چو گل گریبان چاک	که من چو لاله به داغ تو خفته ام در خاک
چو لاله در چمن آمد به پرچمی خونین	شهید عشق چرا خود کفن نسازد چاک
سری به خاک فرو برده ام به داغ جگر	بدان امید که آلاله بردمم از خاک
چو خط به خون شبابت نوشت چین جبین	چو پیریت به سرآرند حاکمی سفاک
بگیر چنگی و راهم بزن به ماهوری	که ساز من همه راه عراق میزد و راک
به ساقیان طرب گو که خواجه فرماید 	 اگر شراب خوری جرعه ای فشان بر خاک 
ببوس دفتر شعری که دلنشین یابی	که آن دل از پی بوسیدن تو بود هلاک
تو شهریار به راحت برو به خواب ابد	که پاکباخته از رهزنان ندارد باک
