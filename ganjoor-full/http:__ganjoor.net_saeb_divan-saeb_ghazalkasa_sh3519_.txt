مهر را سوختگان بوته خاری گیرند	ماه را زنده دلان شمع مزاری گیرند
چون گشایند نظر مملکتی بگشایند	باز چون چشم ببندند حصاری گیرند
آسمانها مگر از گردش خود سیر شوند	ورنه عشاق محال است قراری گیرند
مرکز از دایره بیرون نتواند رفتن	عاشقان چون ز غم و درد کناری گیرند؟
آنقدر ریگ روان نیست درین قحط آباد	که اسیران تو از داغ شماری گیرند
صائب این آن غزل حافظ شیرین سخن است	که درین خیل، حصاری به سواری گیرند
