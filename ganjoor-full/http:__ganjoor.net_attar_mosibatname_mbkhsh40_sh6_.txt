حق تعالی عرش را چون بر فراخت	صد جهان پر فرشته سر فراخت
حق بدیشان گفت بردارید عرش	زانکه این را بر نتابد اهل فرش
صد هزاران باره بیش اند از شمار	در روید از قوت و شوکت بکار
جمله در رفتند چست و سرفراز	عاقبت گشتند عاجز جمله باز
چون مضاعف کرد اعداد همه	عین عجز افتاد میعاد همه
عرش را چندان ملک می بر نتافت	گفتئی موری فلک می بر نتافت
هشت قدسی را ز حق فرمان رسید	در ربودند ای عجب عرش مجید
عرش را بر دوش خود برداشتند	سرازان تعظیم می افراشتند
کای عجب عرشی که چندانی ملک	پر بیفکندند از وی یک بیک
ما بتنهائی خود برداشتیم	خردهٔ الحق فرو نگذاشتیم
اندکی عجبی پدید آمد مگر	تا رسید امر از خدای دادگر
کای ملایک بنگردید از جای خویش	تا چه میبینید زیر پای خویش
آن ملایک چون نگه کردند زیر	آمدند از جان خود از خوف سیر
زیر پای خود هوا دیدند و بس	در هوا چون پای دارد هیچکس
حق بدیشان کرد آن ساعت خطاب	کای ز عجب خود خطا کرده صواب
عرش اعظم گر شما برداشتید	حامل آن خویش را پنداشتید
کیست بردارندهٔ بار شما	بنگرید ای پر خلل کار شما
چون ملایک را فتاد آنجا نظر	آن همه پندار بیرون شد زسر
هرکه پندارد که جان بیقرار	بر تواند داشت سر کردگار
یا چنان انوار را حامل شود	یا چنان اسرار را قابل شود
آن ازو عجبی و پنداری بود	وین چنین در راه بسیاری بود
آن امانت سر او هم میکشد	قشر عالم مغز عالم میکشد
گر نبودی در میان آن سر پاک	کی کشیدی آن امانت آب و خاک
روستم را را رخش رستم میکشد	تا نه پنداری که مردم میکشد
گر حملناهم نیفتادی ز پیش	حامل آن سر نبودی کس بخویش
چون رسیدی وانچه دیدی دیده شد	مرد را اینجا زفان ببریده شد
تا ابد اکنون سفر در خویش کن	هر زمانی رونق خود بیش کن
لیک اگر از خویشتن خواهی خلاص	تا شوی در پردهٔ توحید خاص
از وجود جان برون باید شدن	محرم جانان کنون باید شدن
حوصله باید اگر آن بایدت	کی بود جانانت گر جان بایدت
عقل و جانت را دو کفه ساز خوش	عقل و جانت را در آنجا نه بکش
عقل اگر افزون بود نقصان تراست	جان اگر راجح شود جانان تراست
در فقیری چون زفانه باش راست	سوی عقل و سوی جان منگر بخواست
تو زفانه گر نباشی بی شکی	با ازل بینی ابد گشته یکی
کفر و دین و عقل و جان و خاک و آب	جمله یک رنگت شود چون آفتاب
چون همه یک رنگت آمد در احد	از همه درویش مانی تا ابد
ور بود در فقر جان یک ذره چیز	حال کادالفقر باشد کفر نیز
فقر چه بود سایه جاوید آمده	در میان قرص خورشید آمده
پس بقرصی گشته قانع تاابد	قرص و قانع محو احد مانده احد
جز احد آنجا اگر چیزی بود	هم احد باشد چو تمییزی بود
زانکه اینجا این همه هم اوست و بس	بدمبین کاین جمله بس نیکوست و بس
آن و این و این و آن اینجا بود	لیکن آنجا اینهمه سودا بود
گر مثالی بایدت کاسان شود	همچو دریا دان که او باران شود
هرچه از قرب احد آید پدید	چون شود نازل عدد آید پدید
هست قرآن در حقیقت یک کلام	بی عدد آمد چو منزل شد تمام
صد هزاران قطره یک عمان بود	چون زعمان بگذرد باران بود
هرچه اسمی یافت آمد در وجود	آن همه یک شبنمست از بحر جود
حق عرفانت آن زمان حاصل شود	کاینچه عقلش خواندهٔ باطل شود
عقل باید تا عبودیت کشد	جانت باید تا ربوبیت کشد
عقل با جان کی تواند ساختن	با براقی لاشه نتوان تاختن
دردت اول از تفکر میرسد	آخر الامرت تحیر میرسد
علم باید گر چه مرد اهل آمدست	تابداند کاخرش جهل آمدست
هرکه او یک ذره از عز پی برد	هیچ گردد هیچ هرگز کی برد
عاریت باشد همه کردار او	آن او نبود همه گفتار او
گر بیان نیکو بود در شرع و راه	آن بیان در حق بود برف سیاه
در بیان شرع صاحب حال شو	لیک در حق کور گرد و لال شو
چون شنیدی سر کار اکنون تمام	نیز حاجت نیست دیگر والسلام
سالک از آیات آفاق ای عجب	رفت با آیات انفس روز و شب
گرچه بسیاری ز پس وز پیش دید	هر دو عالم در درون خویش دید
هر دو عالم عکس جان خویش یافت	وز دو عالم جان خود را بیش یافت
چون بسر جان خود بیننده شد	زندهٔگشت و خدا را بنده شد
بعد ازین اکنون اساس بندگیست	هر نفس صد زندگی در زندگیست
سالک سرگشته را زیر و زبر	تا بحق بودست چندینی سفر
بعد ازین در حق سفر پیش آیدش	هرچه گویم بیش از پیش آیدش
چون سفر آنست کار آنست و بس	گیر و دارو کار و بار آنست و بس
زان سفر گر با تو انیجا دم زنم	هر دو عالم بیشکی بر هم زنم
گر بدست آید مرا عمری دگر	باز گویم با تو شرح آن سفر
آن سفر را گر کتابی نو کنم	تاابد دو کون پر پرتو کنم
گر بود از پیشگه دستورئی	نیست جانم را ز شرحش دورئی
لیک شرح آن بخود دادن خطاست	گر بود اذنی از آن حضرت رواست
شرح دادم این سفر باری تمام	تادگر فرمان چه آید والسلام
