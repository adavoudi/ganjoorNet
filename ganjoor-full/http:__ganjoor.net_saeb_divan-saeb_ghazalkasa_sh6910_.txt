آن را که هست گردش چشم غزاله ای	در کار نیست رطل گران و پیاله ای
ما را ز کهنه و نو عالم بود کفاف	معشوق نو خطی و می دیر ساله ای
تا گل شکفته شد گرو میفروش کرد	در خانه داشت هر که کتاب و رساله ای
بگذار حرف محکمی توبه را به طاق	کاین شیشه توتیا شود از سنگ ژاله ای
بلبل چگونه مست نگردد، که می دهد	از هر گلی بهار به دستش پیاله ای
چون عندلیب قسمت من نیست از بهار	غیر از نگاه حسرت و آهی و ناله ای
می کرد داغ، سینه کان عقیق را	می داشت چون رخ تو اگر باغ لاله ای
یک هاله در بساط همه چرخ بیش نیست	ماه تراست هر خم آغوش، هاله ای
صائب چو تاک نیست غم سربریدنش	هر کس به یادگار گذارد سلاله ای
