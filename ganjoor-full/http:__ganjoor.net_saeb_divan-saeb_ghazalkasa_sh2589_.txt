با کمند زلف، خوبان بر صف دل می زنند	آه ازین دزدان که ره را با سلاسل می زنند
رهروان کعبه دل بی مروت نیستند	کاروان را می کنند آگاه و غافل می زنند
نقش حق چون موج آب زندگانی در نظر	ساده لوحان بر دل خود نقش باطل می زنند
می نهند آنان که دندان خموشی بر جگر	بخیه آسودگی بر رخنه دل می زنند
از تنور لاله طوفان خزان سر می کشد	عندلیبان رخنه دیوار را گل می زنند
غنچه خسبانی که سر در جیب فکرت برده اند	باده گلرنگ را در پرده دل می زنند
صائب آن جمعی که زخم زندگانی خورده اند	بی تأمل سینه بر شمشیر قاتل می زنند
