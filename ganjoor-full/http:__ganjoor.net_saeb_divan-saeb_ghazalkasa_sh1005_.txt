مزد دست و تیغ قاتل چشم قربانی بس است	عذرخواه نقش از نقاش حیرانی بس است
غوطه زن در بحر و فارغ شو ز گیر و دار موج	چون حباب شوخ چشم این کاسه گردانی بس است
اینقدر تمهید بهر دفع ما در کار نیست	خط راه اهل غیرت چین پیشانی بس است
خاکساران ایمنند از ترکتاز حادثات	پشتبان کلبه ما گرد ویرانی بس است
چشم پرسش از تو بی پروا ندارد هیچ کس	حال بیماران خود را این که می دانی بس است
بی گناهی کم گناهی نیست در دیوان عفو	ای عزیزان، جرم یوسف پاکدامانی بس است
نیست ارباب نظر را جرم در اظهار عشق	باعث رسوایی آیینه حیرانی بس است
آفتاب زندگانی روی در زردی گذاشت	مشت آبی زن به روی خود، گرانجانی بس است
پاکدامانان حریف خار تهمت نیستند	شرم دار از غنچه ای بلبل، نواخوانی بس است
چند صائب می کنی اندیشه از روز جزا؟	عذرخواه مجرمان اشک پشیمانی بس است
