زخ تو از نگه گرم خوش جلا گردد	اگرچه نفس از آیینه بی صفا گردد
به شیوه های تو هرکس که آشنا شده است	به حیرتم که دگر با که آشنا گردد
ز حکم تیغ قضا سر نمی توان پیچید	وگرنه کیست ازان آستان جدا گردد؟
ز طاعت است فزون آبروی تقصیرش	نماز هرکه ز نظاره ات قضا گردد
دل از غبار کدورت کمال می گیرد	گهر ز گرد یتیمی گرانبها گردد
به ناله های پریشان امیدها دارم	جدا رود ز کمان تیر و جمع وا گردد
ز فکر دانه مخور زیر آسمان دل خویش	به آب خشک محال است آسیا گردد
یکی شود ز خموشی هزار بیگانه	به یک سخن دو لب از یکدگر جدا گردد
بسا بهار و خزان را که پشت سر بیند	چو سرو هر که درین باغ یک قبا گردد
بهشت نسیه خود نقد می کند صائب	اگر به حکم قضا آدمی رضا گردد
