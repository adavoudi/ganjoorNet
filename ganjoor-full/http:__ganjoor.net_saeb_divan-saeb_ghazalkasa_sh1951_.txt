دستی به جام باده حمرایم آرزوست	دست دگر به گردن مینایم آرزوست
چون ریگ، سیر دامن صحرایم آرزوست	تخت روان ز آبله پایم آرزوست
پرگاروار با قدم آهنین خویش	گشتن به گرد نقطه سودایم آرزوست
تا از جگر برآورم این خارها که هست	از دهر سوزنی چو مسیحایم آرزوست
گردد ز بیم سوختن خود کباب من	بیدرد را گمان که تماشایم آرزوست
نتوان به عیب خویش رسیدن ز راه چشم	آیینه داری از دل بینایم آرزوست
آیینه ام سیه شده از قحط همنفس	روشنگری ز طوطی گویایم آرزوست
امید بوسه از دهن تنگ آن نگار	بیجاست گر چه، خواهش بیجایم آرزوست
زان دم که چشم من به سراپای او فتاد	گشتم تمام چشم و سراپایم آرزوست
عالم به چشم من دل فرعون گشته است	صبح امید ازان ید بیضایم آرزوست
صائب بهشت اگر چه نیاید به چشم من	دزدیده دیدن رخ زیبایم آرزوست
