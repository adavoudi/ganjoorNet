اگرچه شمع کافوری خرد در خانه می سوزد	چراغ از چشم شیران بر سر دیوانه می سوزد
زبیم بازگشت حشر دل جمع است عاشق را	که فارغ از دمیدن می شود چون دانه می سوزد
شعار حسن تمکین، شیوه عشق است بیتابی	به پایان تا رسد یک شمع صد پروانه می سوزد
به فکر کلبه تاریک ما هرگز نمی افتد	چراغ آشنارویی که در هر خانه می سوزد
زشمع انجمن آموز آیین وفاداری	که تا دارد نفس بر تربت پروانه می سوزد
اگرچه در حریم اهل تقوی شمع محرابم	همان دل در هوای گوشه میخانه می سوزد
نمی دانم چه حال از عشق او دارم، همین دانم	که بیش از آشنا بر من دل بیگانه می سوزد
زهر انگشت مرجان بحر شمع عالم افروزی	برای جستن آن گوهر یکدانه می سوزد
مگر از سیلی باد خزان صائب خبر دارد	که شمع لاله و گل سخت بیتابانه می سوزد
