ملامت از دل بیباک من فغان برداشت	ز سخت جانی من سنگ الامان برداشت
چو بار طرح گرانم همان به میزانش	اگر چه جنس مرا چرخ رایگان برداشت
مرا ز دست تهی نیست چون صدف گله ای	نمی توان به گهر مهرم از دهان برداشت
کدام بلبل آتش نفس به باغ آمد؟	که خون مرده دلان جوش ارغوان برداشت
نشد ز گرد یتیمی نصیب هیچ گهر	تمتعی که دل از خط دلستان برداشت
به تن علاقه نادان ز بیم رسوایی است	که تیر کج نتواند دل از کمان برداشت
اگر کریم بزرگی کند به جای خودست	ز چرخ سفله بزرگی نمی توان برداشت
خروش نغمه سرایان یکی هزار شده است	مگر ز عارض او نسخه گلستان برداشت؟
ز بحر می گذرد سیل من غبارآلود	چنین که شوق مرا دست از عنان برداشت
چرا غریب نباشد نوای ما صائب؟	که عشق، بلبل ما را ز آشیان برداشت
