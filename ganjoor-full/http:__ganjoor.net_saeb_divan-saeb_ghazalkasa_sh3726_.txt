غریق عشق چه اندیشه از خطر دارد؟	ز سر گذشته چه پروای دردسر دارد؟
اثر مجو ز دعا تا دلت درست بود	که در شکستگی این بیضه بال و پر دارد
پسر تلاش یتیمی کند ز حسن غریب	صدف چه آبله ها در دل از گهر دارد
کسی ز قید جهان همچو سرو آزادست	که با هزار گره دست بر کمر دارد
به شیشه باده پر زور کار سنگ دارد	ز بیقراری من آسمان خطر دارد
چنان که از سگ خاموش راهرو ترسد	ز آرمیدگی نفس، دل حذر دارد
چو نیست قسمت صائب حدیث تلخی ازو	چه سود ازین که لبت تنگها شکر دارد؟
