آن بلال صدق در بانگ نماز	حی را هی همی‌خواند از نیاز
تا بگفتند ای پیمبر نیست راست	این خطا اکنون که آغاز بناست
ای نبی و ای رسول کردگار	یک مؤذن کو بود افصح بیار
عیب باشد اول دین و صلاح	لحن خواندن لفظ حی عل فلاح
خشم پیغمبر بجوشید و بگفت	یک دو رمزی از عنایات نهفت
کای خسان نزد خدا هی بلال	بهتر از صد حی و خی و قیل و قال
وا مشورانید تا من رازتان	وا نگویم آخر و آغازتان
گر نداری تو دم خوش در دعا	رو دعا می‌خواه ز اخوان صفا
