سیه دل از غم دنیا خطر نمی دارد	که خون مرده غم نیشتر نمی دارد
ز انقلاب جهان فارغند بی مغزان	کف از تلاطم دریا خطر نمی دارد
به قدر تلخی محنت بود حلاوت عیش	نیی که بند ندارد شکر نمی دارد
صفای سینه ز اهل نفاق چشم مدار	شب سیاه درونان سحر نمی دارد
یکی است در دل ما سوز داغ کهنه و نو	درین چمن رگ خامی ثمر نمی دارد
ز گل شکایت بلبل دلیل خامیهاست	که هرچه سوخته گردد شرر نمی دارد
بود عزیز نظرها کسی که چون نرگس	ز پشت پای ادب چشم بر نمی دارد
درین ریاض زمین گیر خواریم صائب	که مهر را کسی از خاک بر نمی دارد
