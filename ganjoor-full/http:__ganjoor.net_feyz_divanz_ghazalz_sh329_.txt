دست از دلم بدار که تابم دگر نماند	از بس سرشک ریختم آبم دگر نماند
تا چند و چند با دل خونین کنم عتاب	گشتم خجل ز خویش عتابم دگر نماند
ای یار غمگسار دگر حال دل مپرس	بستم زبان ز حرف جوابم دگر نماند
پندم دگر مده که نمانده است جای پند	لب را به بند تاب خطابم دگر نماند
آسودگی نماند دگر در سرای تن	بیزار گشتم از خود و خوابم دگر نماند
پایم فتاد از ره و دستم ز کار ماند	پیری شتاب کرد و شتابم دگر نماند
دیریست درد میکشم از عیش روزگار	در جام خوشدلی می نابم دگر نماند
در جست‌وجوی آب کرم بر و بحر را	گشتم بسی بسر که سرابم دگر نماند
ای یار فیض برده ز باران صحبتم	دامان بگش ز فیض سحابم دگر نماند
