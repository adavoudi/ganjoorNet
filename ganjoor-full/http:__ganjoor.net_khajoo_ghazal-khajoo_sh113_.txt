بستهٔ بند تو از هر دو جهان آزادست	وانکه دل بر تو نبستست دلش نگشادست
عارضت در شکن طره بدان می‌ماند	کافتابیست که در عقدهٔ راس افتادست
زلف هندو صفتت لیلی و عقلم مجنون	لب جانبخش تو شیرین و دلم فرهادست
سرو را گر چه ببالای تو مانندی نیست	بنده با قد تواز سرو سهی آزادست
هیچکس نیست که با هیچکسش میلی نیست	بد نهادست که سر بر قدمی ننهادست
هرگز از چرخ بد اختر نشدم روزی شاد	مادر دهر مرا خود بچه طالع زادست
دل من بیتو جهانیست پر از فتنه و شور	بده آن بادهٔ نوشین که جهان بر بادست
در غمت همنفسی نیست به جز فریادم	چه توان کرد که فریاد رسم فریادست
بیش ازین ناوک بیداد مزن برخواجو	گر چه بیداد تو از روی حقیقت دادست
