به وقت گل شدم از توبهٔ شراب خجل	که کس مباد ز کردار ناصواب خجل
صلاح ما همه دام ره است و من زین بحث	نیم ز شاهد و ساقی به هیچ باب خجل
بود که یار نرنجد ز ما به خلق کریم	که از سؤال ملولیم و از جواب خجل
ز خون که رفت شب دوش از سراچهٔ چشم	شدیم در نظر رهروان خواب خجل
رواست نرگس مست ار فکند سر در پیش	که شد ز شیوهٔ آن چشم پر عتاب خجل
تویی که خوبتری ز آفتاب و شکر خدا	که نیستم ز تو در روی آفتاب خجل
حجاب ظلمت از آن بست آب خضر که گشت	ز شعر حافظ و آن طبع همچو آب خجل
