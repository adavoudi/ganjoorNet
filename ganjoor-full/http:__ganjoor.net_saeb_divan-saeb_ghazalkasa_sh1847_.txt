خطش عنان تصرف ز دست خال گرفت	به خوش سیاه دلی ملک انتقال گرفت
چه حسن بود که از پرده تا برون آمد	جهان به زیر سراپرده جمال گرفت
ز دام و دانه چه پرواست مرغ زیرک را؟	نمی توان دل ما را به زلف و خال گرفت
عجب که آتش دوزخ به گرد من گردد	که آتشم به دل از تاب انفعال گرفت
دو چشم روشن خود باخت در تماشایش	ز مصحف رخ او هر کسی که فال گرفت
به یک پیاله مرا عالم دگر سازید	کز این جهان مکرر مرا ملال گرفت
هما گداخت چنان ز استخوان سوخته ام	کز سایه را نتواند به زیر بال گرفت
غزل نبود به این رتبه هیچ گه صائب	نوای عشق در ایام من کمال گرفت
