در حفظ جسم این همه فکر محال چیست؟	غیر از شکست، عاقبت این سفال چیست؟
عمر دوباره مهر ز صبح از زوال یافت	لرزیدن تو این همه بهر زوال چیست؟
آیینه بی مثال نماند چو باصفاست	ای جان، پی خرابی جسم این ملال چیست؟
در زیر آسمان چه بود جز مثال چند؟	در پرده های خواب بغیر از خیال چیست؟
انگار عید آمد و نوروز هم رسید	جز طی عمر در گره ماه و سال چیست؟
عزم درست، کار پر و بال می کند	ای مرغ پر شکسته تمنای بال چیست؟
آب گهر برای گهر ترجمان بس است	گر در تو هست حالتی، اظهار حال چیست؟
آن شاخ گل اگر نگذشته است از چمن	بر جبهه گل این عرق انفعال چیست؟
از قیل و قال چون نشود کس ز اهل حال	صائب بگو که حاصل این قیل و قال چیست؟
