آن یکی در پیش شیر دادگر	ذم دنیا کرد بسیاری مگر
حیدرش گفتا که دنیا نیست بد	بد توئی زیرا که دوری از خرد
هست دنیا بر مثال کشتزار	هم شب و هم روز باید کشت و کار
زانکه عز و دولت دین سر بسر	جمله از دنیاتوان برد ای پسر
تخم امروزینه فردا بر دهد	ور نکاری ای دریغا بر دهد
گر ز دنیا دین نخواهی برد تو	زندگی نادیده خواهی مرد تو
دایما در غصه خواهی ماند باز	کار سخت و مرد سست و ره دراز
پس نکوتر جای تو دنیای تست	زانکه دنیا توشهٔ عقبای تست
تو بدنیا در مشو مشغول خویش	لیک در وی کار عقبی گیر پیش
چون چنین کردی ترا دنیا نکوست	پس برای دین تو دنیا دار دوست
هیچ بیکاری نه بیند روی او	کار کن تا ره دهندت سوی او
 	






	


	


 | 	 | 
 | 	برای معرفی آهنگهایی که در متن آنها از این شعر استفاده شده است 
 کلیک کنید.	
تا به حال یک حاشیه برای این شعر نوشته شده است. برای نوشتن حاشیه 
 کلیک کنید.
	س ـ مومن نوشته:
این شعر  به حکمت ۱۲۶ نهج البلاغه (نسخه آتی )اشاره دارد. زمانی که فردی به گمان آن که امام علی (ع)  دنیا گریز است وبه علت زهد وپارسایی از مذمت دنیا در نزدش خرسند خواهد شد ، لب به مذمت دنیا گشود اما امام دنیای موحدان را را برای او ترسیم نمود. دنیایی که در این تعابیر نه تنها مذموم نیست بلکه به عنوان راهی برای رسیدن به خدا ممدوح است.	