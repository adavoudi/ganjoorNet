کسی که چشمهٔ چشمش چنین ز گریه بجوشد	چگونه راز دل خود ز چشم خلق بپوشد؟
دلی که این همه آتش درو زنند بنالد	تنی که این همه گرمی درو کنند بخوشد
حدیث ماه رخش آن چنان که هست نگویم	مرا مجال نماند، ز مشتری، که بجوشد
به کوشش از متصور شود وصال رخ تو	به دوستی، که پشیمان شود کسی که نکوشد
ستمگرا، ز غمت گر دلم خروش برآرد	عجب مدار، که سنگ از چنین غمی بخروشد
ترا به دل ز که جویم؟ گرت به ترک بگویم	بدان درم چه ستاند؟ کسی که جان بفروشد
مرا نصیحت بسیار می‌کنند، ولیکن	چه سود پند رفیقان؟ چو اوحدی ننیوشد
