چند از ساده دلی زخم هوس بردارم؟	به که این آینه از پیش نفس بردارم
من که چون برگ خزان بام و پرم ریخته است	به چه امید دل از کنج قفس بردارم؟
آفت حرص ز شمشیر دو دم بیشترست	چون دو دست از سر خود همچو مگس بردارم؟
گل به دشمن نزنند اهل مروت، ورنه	من نه آنم که زبونی ز عسس بردارم
راه خوابیده ز بیدار دلان می گردد	دست اگر از دهن خود چو جرس بردارم
عشق خواهد ز هوس کرد سبکبار مرا	از ره سیل چه افتاده که خس بردارم؟
آنقدر مهلت از ایام توقع دارم	که از آیینه دل زنگ هوس بردارم
زان بود بستر و بالین من از گل چو نسیم	که خس و خار ز راه همه کس بردارم
در شبستان جهان روشن از آنم چون صبح	که غبار از دل عالم به نفس بردارم
بلبلی نیست درین باغ ز من قانعتر	فیض آغوش گل از چاک قفس بردارم
