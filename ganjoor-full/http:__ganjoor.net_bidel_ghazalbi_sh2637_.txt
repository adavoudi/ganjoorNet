چون صبح دارم از چمنی رنگ جسته‌ای	گرد شکسته‌ای به هوا نقش بسته‌ای
گل‌ کرده‌ای ز مصرع برجستهٔ نفس	یک سکته در دماغ تامل نشسته‌ای
خون می‌خورم ز درد دل و دم نمی‌زنم	ترسم بنالد آبله در پا شکسته‌ای
چون من ندارد آینه دار بساط رنگ	شیرازهٔ مژه به تحیر گسسته‌ای
نی‌گرد محملی‌ست درین دشت و نی جرس	می‌بالد از هوس دل بیداد خسته‌ای
گردون چه جامها که به ‌گردش نداشته‌ست	بر دستگاه شیشهٔ گردن شکسته‌ای
آشفتگی به هیات ما می‌خورد قسم	کم بسته روزگار به این رنگ دسته‌ای
صیاد پرفشانی اوقات فرصتم	نخجیرهاست هر نفس از خویش رسته‌ای
بیدل نمی‌توان همه دم زیر آسمان	سرکوفتن به هاون گم کرده دسته‌ای
