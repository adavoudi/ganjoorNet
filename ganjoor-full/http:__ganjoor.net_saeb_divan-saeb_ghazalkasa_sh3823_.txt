به می غم از دل افگار برنمی خیزد	به آب از آینه زنگار برنمی خیزد
ز داغ نیست دل دردمند من خالی	که شمع از سر بیمار برنمی خیزد
مجو ملایمت از مردم خسیس نهاد	که بوی گل ز خس و خار برنمی خیزد
کدام سرد نفس در میان این جمع است؟	که مهرم از لب گفتار برنمی خیزد
شکسته تو عمارت پذیر نیست چو ماه	فتاده تو چو دیوار برنمی خیزد
به آب هرزه درا تهمت است همواری	صدا ز مردم هموار برنمی خیزد
شده است عام ز بس قحط خنده شادی	صدای کبک ز کهسار برنمی خیزد
به محفلی که خوشامد فسانه پردازست	ز خواب، دولت بیدار برنمی خیزد
چگونه پشت لب یار سبز شد از خط؟	گیاه اگر ز نمکزار برنمی خیزد
گذشت حشر و همان خواب خواجه سنگین است	ز خاک زود گرانبار برنمی خیزد
گهر شود چو صدف در زمین قابل تخم	ز خاک میکده هشیار برنمی خیزد
نمی شود به زر و سیم حرص مستغنی	به گنج پیچ و خم از مار برنمی خیزد
اگر نه سرمه خواب است تیرگی صائب	چرا ز خواب، سیه کار برنمی خیزد؟
