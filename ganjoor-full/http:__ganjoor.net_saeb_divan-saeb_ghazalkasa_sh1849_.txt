دلم ز گریه مستانه هم صفا نگرفت	فغان که آب شد آیینه و جلا نگرفت
نیامد از ته حرف شکوه ام به زبان	شرر ز آتش آسوده ام هوا نگرفت
کجا به مردم بیگانه انس می گیرد؟	رمیده ای که سلامی ز آشنا نگرفت
ز چشم، کاسه دریوزه سیر چشمی من	به رنگ بی بصران پیش توتیا نگرفت
ز مد عمر، نصیبش سیاهکاری بود	کسی که سرخط مشق جنون ز ما نگرفت
شود به باد کجا حکم او روان چون آب؟	سبکروی که هوا را به زیر پا نگرفت
بس است سایه تیر تو استخوان مرا	مرا به زیر پر و بال اگر هما نگرفت
کجا رسدبه گریبان مدعا صائب؟	که دست کوته ما دامن دعا نگرفت
