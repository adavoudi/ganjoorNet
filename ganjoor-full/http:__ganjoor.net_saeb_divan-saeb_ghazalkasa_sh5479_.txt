گر چه ما راه طلب را پای در گل می رویم	پیشتر از برق رفتاران به منزل می رویم
وصل دادیم شوق را افسرده سازد زان چو موج	گاه گاهی از دل دریا به ساحل می رویم
گر به ظاهر نیست دست ما به زیر بار خلق	ما به زیر بار مردم از ته دل می رویم
دیگران از دوری ظاهر اگر از دل روند	ما ز یاد همنشینان در مقابل می رویم
گر چه می دانیم گوهر نیست در بحر سراب	همچنان ما از پی دنیای باطل می رویم
گر چه از دل می رود از دیده غایب هر چه شد	ما ز دل چون مصرع برجسته مشکل می رویم
سنگ راه ما نگردد پله افتادگی	با زمین گیری چو نقش پا به منزل می رویم
از در دل می توان شد از دو عالم بی نیاز	ما به هر در صائب از غفلت چو سایل می رویم
