هر شکن در زلف تو از مشک دالی دیگرست	هر نظر از چشم تو سحر حلالی دیگرست
ناید اندر وصف کس آن چشم و زلف از بهر آنک	در خیال هرکس از هریک خیالی دیگرست
هرچه دل با خویشتن صورت کند زان زلف و چشم	عقل دوراندیش گوید آن مثالی دیگرست
هرکسی زان چشم و زلف اندر گمانی دیگرند	وان گمانها نیز از هریک محالی دیگرست
گرچه در عین کمالست از نکویی گوییا	از ورای آن کمال او کمالی دیگرست
من به حالی دیگرم از عشق او هر لحظه‌ای	زانکه او در حسن هر ساعت به حالی دیگرست
