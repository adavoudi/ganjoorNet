خورشید را ز مشک زره پوش کرده‌اند	وانگه بهانه زلف و بنا گوش کرده‌اند
از پردلی دو هندوی کافر نژادشان	با آفتاب دست در آغوش کرده‌اند
در تاب رفته‌اند و برآشفته کز چه روی	تشبیه ما بسنبل مه پوش کرده‌اند
کردند ترک صحبت عهد قدیم را	معلوم می‌شود که فراموش کرده‌اند
هر شب مغنیان ضمیرم ز سوز عشق	برقول بلبلان سحر گوش کرده‌اند
منعم مکن ز باده که ارباب عقل را	از جام عشق واله و مدهوش کرده‌اند
خواجو بنوش دردی عشقش که عاشقان	خون خورده‌اند و نیش جفا نوش کرده‌اند
