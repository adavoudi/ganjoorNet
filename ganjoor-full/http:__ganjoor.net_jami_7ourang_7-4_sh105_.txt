ای غمت شادی دولتمندان	لب امید به یادت خندان
باد یک شمه ز لطفت گفته	باغ را غنچه دل بشکفته
می گشایی به سر انگشت کرم	از جبین ها گره غصه و غم
بستن از توست و گشادن از تو	خاستن از تو فتادن از تو
تا در خلق نبندی بر ما	فتح بابی نپسندی بر ما
جامی اکنون ز خود و خلق نفور	خواهد از تو شرف فر حضور
تیز بین ساز بدانسان بصرش	که تو باشی همه جا در نظرش
هیچ چیزش ز تو مانع نشود	جز به دیدار تو قانع نشود
همه جا از همه رو در همه کس	جلوه نور تو را بیند و بس
نفرت او ز همه کم گردد	الفتش با همه محکم گردد
