ای دل آن زنار نگسستی هنوز	رشتهٔ پندار نگسستی هنوز
خاک هر پی خون توست از کوی یار	پی ز کوی یار نگسستی هنوز
در سر کار هوا شد دین و دل	هم نظر زان کار نگسستی هنوز
تن چو جان از دیده نادیدار ماند	دیده ز آن دیدار نگسستی هنوز
بر سر بازار عشق آبت برفت	پای ز آن بازار نگسستی هنوز
تاختی بر اسب همت سال‌ها	تنگ آن رهوار نگسستی هنوز
رشتهٔ جانت ز غم یک تار ماند	شکر کن کان تار نگسستی هنوز
لاف یک‌رنگی مزن خاقانیا	کز میان زنار نگسستی هنوز
