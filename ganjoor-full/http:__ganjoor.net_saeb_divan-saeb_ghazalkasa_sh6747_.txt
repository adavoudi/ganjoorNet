نمی آییم چون یوسف به چشم هر خریداری	بحمدالله متاع ما ندارد روی بازاری
متاع آشنایی روی گردان گشته از دلها	همین از آشنارویان بجا مانده است دیواری
به زلف حرف ما آشفتگان بسیار می پیچی	سروکارت نیفتاده است با زلف سیه کاری
چو مجنون خانه ای در دامن صحرا هوس دارم	که غیر از گردباد آنجا نیاید هیچ دیاری
برافتاده است رسم مردمی از گلشن عالم	ندارد نرگس بیمار بر بالین پرستاری
اگر سیاره گردون سراسر مشتری گردد	نیفتد بر سر من سایه دست خریداری
اگر دشمن سرت خواهد چو گل در دامنش افکن	چو شاخ گل برون بر از چمن دوش سبکباری
ازین دشت بلاخیز حوادث چون روم صائب؟	دهن واکرده است از هر طرف آتش زبان ماری
