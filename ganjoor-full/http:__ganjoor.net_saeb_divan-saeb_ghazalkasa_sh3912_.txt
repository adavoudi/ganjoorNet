سبکروان ز غم روزگار بیخبرند	چو دامن فلک از زخم خار بیخبرند
جهان به دیده روشندلان نمی آید	ستاره های فلک از غبار بیخبرند
جماعتی که نفس ناشمرده خرج کنند	ز خرده گیری روز شمار بیخبرند
درون پرده گروهی که باده می نوشند	ز پرده سوزی صبح خمار بیخبرند
جماعتی که به جمعیت جهان شادند	ز سنگ تفرقه روزگار بیخبرند
درین بساط چو آیینه سیه پردازان	ز نقش نیک وبد روزگار بیخبرند
فکنده اند گروهی که در جهان لنگر	ز خوش عنانی لیل ونهار بیخبرند
چه نعمتی است که این دیده های کوته بین	ز حسن عاقبت انتظار بیخبرند
ز روی تازه فصل بهار سوختگان	چو لاله از جگر داغدار بیخبرند
چو سرو مردم آزاده در جهان صائب	ز انقلاب خزان وبهار بیخبرند
