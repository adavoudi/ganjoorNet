مکن به غنچه گره نوبهار عالم را	تبسمی کن و بگشای کار عالم را
به خنده ای گل بی خار می توانی کرد	اگر التفات کنی، خارزار عالم را
فلک سوار چو عیسی نمی توانی شد	ز خویش تا نفشانی غبار عالم را
کجی ز مار به افسون نمی توان بردن	چگونه راست توان کرد کار عالم را
مبند نقش اقامت که همچو موج سراب	قرار نیست دمی پود و تار عالم را
نتیجه ای به جز از خانمان خرابی نیست	خرابی دل امیدوار عالم را
عجب که روز قیامت ز خاک برخیزد	به دوش هر که نهادند بار عالم را
خوشا کسی که چو صائب ز خاکساری ها	به دیده خاک زند اعتبار عالم را
