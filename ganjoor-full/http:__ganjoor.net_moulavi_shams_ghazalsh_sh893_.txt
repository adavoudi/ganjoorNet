نیک بدست آنک او شد تلف نیک و بد	دل سبد آمد مکن هر سقطی در سبد
آنک تواضع کند نگذرد از حد خویش	یابد او هستی باقی بیرون ز حد
وا کن صندوق زر بر سر ایمان فشان	کآخر صندوق تو نیست یقین جز لحد
تو لحد خویش را پر کن از زر صدق	پر مکنش از مس شهوت و حرص و حسد
هر چه تو را غیر تو آن بدهد رد کنی	چون بدهی تو همان دانک شود بر تو رد
قلب میاور بدانک غره کنی مشتری	ترس ز ویل لکل جمع مالاوعد
آنک گشادی نمود نفس تو را تنگیست	گفت خدا نفس را بسته امش فی کبد
