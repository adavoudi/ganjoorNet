آن طفل یتیمم که شکسته است سبویم	از آب همین گریه تلخی است به جویم
حاشا که پر از می نکند پیر خرابات	روزی که شود خالی ازین مغز کدویم
چون صفحه مسطر زده آید به نظرها	از سیلی بیرحمی اخوان بر رویم
از دایره عشق تو بیرون ننهم پای	گر مه کند از هاله خود طوق گلویم
چون صبح گذشته است ازان چاک دل من	کز رشته تدبیر توان کرد رفویم
آن سوخته جانم که اگر چون شرر از خلق	در سنگ گریزم بتوان یافت به بویم
صائب به دلم باد مرادی نوزیده است	چون غنچه ازان روز که دلبسته اویم
