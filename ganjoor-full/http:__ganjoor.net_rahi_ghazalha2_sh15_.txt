ما را دلی بود که ز دنیای دیگر است 	ماییم جای دیگر و او جای دیگر است 
چشم جهانیان به تماشای رنگ و بوست 	جز چشم دل که محو تماشای دیگر است 
این نه صدف ز گوهر آزادگی تهی است	و آن گوهر یگانه بدریای دیگر است 
در ساغر طرب می اندیشه سوز نیست	تسکین ما ز جرعه مینای دیگر است 
امروز میخوری غم فردا و همچنان 	فردا به خاطرت غم فردای دیگر است 
گر خلق را بود سر سودای مال و جاه	آزاده مرد را سر و سودای دیگر است 
دیشب دلم به جلوه مستانه ای ربود 	امشب پی ربودن دلهای دیگر است 
غمخانه ایست وادی کون و مکان رهی 	آسودگی اگر طلبی جای دیگر است
