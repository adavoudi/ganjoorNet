از هوسناکی گران برخاطر دوران مباش	از فضولی بارصاحبخانه چون مهمان مباش
تا درایام خزان برگ و نوایی با شدت	در بهاران غافل ازاحوال بی برگان مباش
خجلت روی زمین ازتشنه جانان می کشی	در ریاض آفرینش ابر بی باران مباش
آیه نومیدی سایل مشو از چوب منع	مانع آمد شد محتاج چون دربان مباش
سیم وزر را نیست چون سیماب دریک جا قرار	چون صدف در فکر جمع گوهر غلطان مباش
می توان تااز قناعت سنگ بستن برشکم	روز و شب چون آسیا درفکر آب ونان مباش
از تمامی ماه رادیدی که چون باریک شد؟	بر کمال خویشتن ازسادگی نازان مباش
نعمت الوان ثمر غمهای گوناگون دهد	خون دل خور درتلاش نعمت الوان مباش
برنمی آری اگر دست حمایت ز آستین	از هواجویی به شمع زندگی دامان مباش
نیست چون از روشنی جز اشک و آهی حاصلت	همچو شمع صبحدم برزندگی لرزان مباش
چرخ نیلی حلقه ماتم بودبر غافلان	تا درین ماتم سرایی یک نفس خندان مباش
از وصال سست پیوندان بریدن نعمتی است	دلگران درپیری از افتادن دندان مباش
عدل بخشد پادشاهان راحیات جاودان	چون سکندر درتلاش چشمه حیوان مباش
نیل چشم زخم می باید کمال حسن را	دلگران ای ماه مصر از سیلی اخوان مباش
باش صائب در تلاش شاهدان معنوی	نیستی آیینه، درهر صورتی حیران مباش
