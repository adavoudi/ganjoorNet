نسوزد دل به آه گرم من چرخ بد اختر را	ز دود تلخ پروا نیست چشم سخت مجمر را
منم کز تیره بختی ها ندارم صبح امیدی	وگرنه در سواد دل بهاری هست عنبر را
به حرف و صوت مهر خامشی را بر مدار از لب	سپر داری کن از تاراج مور این تنگ شکر را
دل قانع ز احسان کریمان است مستغنی	به آب تلخ دریا احتیاجی نیست گوهر را
نسوزد پرده شرم و حیا را باده روشن	ز آتش نیست پروایی پر و بال سمندر را
ز آب زندگی آیینه هم زنگار می گیرد	بود ظلمت نصیب از چشمه حیوان سکندر را
گران بر خاطر آزادمردان نیست کوه غم	ز بار دل نمی گردد دو تا قامت صنوبر را
