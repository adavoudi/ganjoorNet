بود ازین گونه مرده بوبکر	رسته از کید زرق و حیله و مکر
زان چو دیدش نبی که می پیمود	ره درین تیره خاکدان فرمود
هر که خواهد ز خلق کهنه و نو	نگرد مرده روان گو رو
آهوی مشک نافه را بنگر	پسر بو قحافه را بنگر
او چنین مرده و گروه شقاق	می زنندش ز جهل طعن نفاق
کان صدق و نفاق یعنی چه	غرق وصل و فراق یعنی چه
بود آیینه تمام صفا	عکس بینندگان در او پیدا
هر که سویش ز نیک و بد می دید	اندر او عکس روی خود می دید
طعنه بر وی ز جان پر کینه	طعن زشتان بود بر آیینه
زشت ننهد ز بد سرشتی خویش	جز بر آیینه عیب زشتی خویش
