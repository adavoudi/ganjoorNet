صبا برون نرود از غبار خاطر من	فزون ز برگ درخت است بار خاطر من
در آسمان بنشیند به خاک، تیر شهاب	چنین بلند شود گر غبار خاطر من
ز تازه رویی من باغ اگر چه سیراب است	ز بار سرو فزون است بار خاطر من
عرق به چهره صافت، که چشم بد مرساد!	نمونه ای است ز صبر و قرار خاطر من
سحاب گرد یتیمی ز روی گوهر شست	همان غبار بود پرده دار خاطر من
عیار خاطر صافم اگر نمی دانی	بگیر از آینه خود عیار خاطر من
به تنگدستی و بی حاصلی خوشم صائب	چو سرو بی ثمری نیست بار خاطر من
