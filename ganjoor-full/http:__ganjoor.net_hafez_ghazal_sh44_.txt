کنون که بر کف گل جام باده صاف است	به صد هزار زبان بلبلش در اوصاف است
بخواه دفتر اشعار و راه صحرا گیر	چه وقت مدرسه و بحث کشف کشاف است
فقیه مدرسه دی مست بود و فتوی داد	که می حرام ولی به ز مال اوقاف است
به درد و صاف تو را حکم نیست خوش درکش	که هر چه ساقی ما کرد عین الطاف است
ببر ز خلق و چو عنقا قیاس کار بگیر	که صیت گوشه نشینان ز قاف تا قاف است
حدیث مدعیان و خیال همکاران	همان حکایت زردوز و بوریاباف است
خموش حافظ و این نکته‌های چون زر سرخ	نگاه دار که قلاب شهر صراف است
