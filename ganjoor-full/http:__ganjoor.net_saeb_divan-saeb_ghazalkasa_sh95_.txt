ساقی محجوب می باید شراب عشق را	آتش هموار می باید کباب عشق را
در حریم ما ندارد شمع بی فانوس راه	شاهد بی پرده می سوزد حجاب عشق را
تیشه ای در کار هستی می کنم چون کوهکن	چند دارم در پس کوه آفتاب عشق را
عالمی را آه دردآلود من دیوانه کرد	هیچ کافر نشنود بوی کباب عشق را!
از کمند رشته عمر ابد سر می کشید	خضر اگر می یافت ذوق پیچ و تاب عشق را
هر که را در مغز پیچیده است بوی عقل خام	می شناسد اندکی قدر گلاب عشق را
هر کسی را هست صائب قبله گاهی در جهان	برگزیدم از دو عالم من جناب عشق را
