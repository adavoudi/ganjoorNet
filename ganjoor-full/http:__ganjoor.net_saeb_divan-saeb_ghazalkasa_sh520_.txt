چون خم از کوی مغان پای سفر نیست مرا	گر شوم آب، ازین خاک گذر نیست مرا
خاکساری است مرا روشنی دیده و دل	شکوه از گرد یتیمی چو گهر نیست مرا
سنگ طفلان چه کند با دل دیوانه من؟	کبک مستم، غمی از کوه و کمر نیست مرا
می توان کرد به تسلیم شکر حنظل را	نتوان تلخ نشستن که شکر نیست مرا
چون سپر، موجه شمشیر به هم پیوسته است	در مصافی که به جز سینه سپر نیست مرا
از قبول نظر عشق شود عیب هنر	ورنه جز بی هنری هیچ هنر نیست مرا
منم آن نخل خزان دیده کز اسباب جهان	هیچ دربار به جز برگ سفر نیست مرا
چه حضورست که در پرده غم صائب نیست؟	با غم عشق تمنای دگر نیست مرا
