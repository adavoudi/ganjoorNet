مرا دلیست ره عافیت رها کرده	وجود خود هدف ناوک بلا کرده
ز جور چرخ ستم دیده و رضا داده	ز خوی یار جفا دیده و وفا کرده
به کار خویش فرو رفته مبتلی گشته	به درد عشق مرا نیز مبتلی کرده
هر آنچه داشته از عقل و دانش و دین	ز دست داده و سر در سر هوی کرده
گهی ز بیخردی آبروی خود برده	گهی ز بیخبری قصد جان ما کرده
به قول و عهد بتان غره گشته وز سر جهل	خیال باطل و اندیشهٔ خطا کرده
عبید را به فریبی فکنده از مسکن	ز دوستان و عزیزان خود جدا کرده
