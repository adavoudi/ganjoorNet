به قامت سرو را از قد کشیدن باز می دارد	به عارض رنگ گل را از پریدن باز می دارد
من این رخسار حیرت آفرین کز یار می بینم	سرشک گرمرو را از چکیدن باز می دارد
مرا کرده است چون آیینه حیران مجلس آرایی	که می را در رگ مست از دویدن باز می دارد
من این مژگان گیرایی کز آن خوش چشم می بینم	نگاه وحشیان را از رمیدن باز می دارد
اگر بی پرده در بازار مصر آیی، زلیخا را	تماشای تو از یوسف خریدن باز می دارد
چه مغرورست خورشید جهان افروز حسن او	که صبح آرزو را از دمیدن باز می دارد
از ان ظاهر نشد خونریزی مژگان خونخوارش	که تیغ تشنه خون را از چکیدن باز می دارد
به ظاهر تلخیی دارد سر پستان پیکانش	که طفلان هوس را از مکیدن باز می دارد
نشد زان بیقراریهای من خاطر نشان تو	که تمکین تو دل را از تپیدن باز می دارد
نمی سازد به خود مشغول دنیا اهل بینش را	که وحشت آهوان را از چریدن باز می دارد
حجاب سهل بسیارست ارباب بصیرت را	نظر را برگ کاهی از پریدن باز می دارد
ره هموار پیش دوربینان این خطر دارد	که رهرو را زپیش پای دیدن باز می دارد
زپیریها همین افسوس دل را می گزد صائب	که بی دندانیم از لب گزیدن باز می دارد
