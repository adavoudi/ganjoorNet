در سیر و دور می گذرد ماه و سال ما	چون گردباد ریشه ندارد نهال ما
ذاتی است روشنایی ما همچو آفتاب	نقصی نمی رسد به کمال از زوال ما
در حفظ آبرو ز حبابیم تشنه تر	از آب خضر خشک برآید سفال ما
خون می کند ز دیده روان نیش انتقام	خاری اگر به سهو شود پایمال ما
گوهر فشاند گرد یتیمی ز روی خویش	از دل برون نرفت غبار ملال ما
پشت فتادگی بود ایمن ز خاکمال	دشمن چگونه صرفه برد از جدال ما؟
صد پیرهن بود به از آماس، لاغری	از آفتاب نور نگیرد هلال ما
عمری است تا ز خویش برون رفته ایم ما	چون می شود غریب نباشد خیال ما؟
از بیم چشم چهره به خوناب شسته ایم	چون گل ز بی غمی نبود رنگ آل ما
داریم چشم آن که برآرد ز تشنگی	صحرای حشر را عرق انفعال ما
افغان که چون حنای شفق، صبح طلعتی	رنگین نکرد دست ز خون حلال ما
سر جوش عمر را گذراندیم در گناه	شد صرف شوره زار سراسر زلال ما
از قرب مردمان ز حق افتاده ایم دور	در انقطاع خلق بود اتصال ما
برگشتنی است گر چه ز کوه گران، صدا	تمکین او نداد جواب سؤال ما
از گوشمال، دست معلم کبود شد	شوخی ز سر نهشت دل خردسال ما
پیش رخ گشاده دلدار، می شود	پیچیده تر ز زلف زبان سؤال ما
صائب فغان که گشت درین بوستانسرا	طاوس وار بال و پر ما و بال ما
