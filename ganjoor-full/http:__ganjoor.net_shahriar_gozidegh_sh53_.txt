بهار آمد که بازم گل به باغ و بوستان خواند	به گوشم ناله بلبل هزاران داستان خواند
به مرغان بهاری گو که این مرغ خزان دیده	دگر سازش غم انگیز است و آواز خزان خواند
دل وامانده ام بس همرهانش کاروانی شد	اگر خواند به آهنگ درای کاروان خواند
چه ناز آهنگ ساز دل که هم دلها به وجد آرد	اگر از تازه ها گوید و گر از باستان خواند
اگر تار دل و مضراب سوز جادوان داری	به سازی پنجه کن جانا که سیمش جاودان خواند
دلا ما را به خوی خوانده ست دکتر مرتضای شمس	نه آخر شمس ملا را به آذربایجان خواند
به پشت اشتران کن شهریارا بار مولانا	که شمست مرحبا گویان سرود ساربان خواند
