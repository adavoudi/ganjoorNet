به عجزی‌که داری قوی‌کن میان را 	به حکمت نگردانده‌اند آسمان را
روان باش همدوش بی‌اختیاری 	 بلدگیر رفتار ریگ روان را
نفس‌گر همه موج‌گوهر برآید	 ز دست‌گسستن نگیرد عنان را
 درین انجمن ناکسی قدر دارد 	 زکسب ادب صدرکن آستان را
به عرض هنر لب‌گشودن نشاید 	 ز چیدن میاشوب جنس دکان را
چه دام است دنیا، چه نام است عقبا	 تو معماری این خانه‌های گمان را
 کسی بار دنیا نبرده‌ست بر سر	 ز تسلیم بوسی‌ست سنگ‌گران را
به وهم تعین رمید ازتو راحت 	 ز پرواز پر داده‌ای آشیان را
به معرج دولت مکش رنج باطل 	 کجیهاست در هر قدم نردبان را
تنک مایهٔ فقر دارد سعادت 	 هماگیر بی‌مغزی استخوان را
ز لفظ آشنا شو به مضمون نازک 	 کمر حلقه‌کرده‌ست موی میان را
حسابیست در اتفاق دو همدم 	 عددهاست واحد زبان و دهان را
ز خودداری ماست محرومی ما	 برون رانده خشکی ز دریا کران را
 تمیزی نشد محو این نرگسستان 	 ندیدن گشوده‌ست چشم جهان را 
سر وکار دنیا عیان است بیدل	 مکرر مکن منفعل‌، امتحان را
