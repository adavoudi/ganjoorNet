هر که در راه عشق صادق نیست	جز مرایی و جز منافق نیست
آنکه در راه عشق خاموش ست	نکته گویست اگر چه ناطق نیست
نکتهٔ مرد فکرتست و نظر	وندر آن نکته جز دقایق نیست
آه سرد و سرشگ و گونهٔ زرد	هر سه در عشق بی حقایق نیست
هر که مست از شراب عشق بود	احتسابش مکن که فاسق نیست
تو به از عاشقان امید مدار	عشق و توبه بهم موافق نیست
دل به عشق زنده در تن مرد	مرده باشد دلی که عاشق نیست
ور سنایی نه عاشق ست بگو	سخنش باطلست و لایق نیست
