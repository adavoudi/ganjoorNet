اگرچه بسته قضا دست نوبهار امسال	بدین خوشیم که خُرّم بود بهار امسال
سزد که خلق نکوتر ز سال پار شوند	که نوبهار نکوتر بود ز پار امسال
نگار، پار سر قتل و جنگ و غارت داشت	ولی به صلح و صفاییم امیدوار امسال
ز کارزار عدو، پار کار ما شد زار	خدا کند که ‌شود کار خصم زار امسال
به حال زار فقیران کنید رحم که کرد	به حال زار شما رحم‌، روزگار امسال
در نشاط و طرب بازکن پیاله بنوش	که باز شد در الطاف کردگار امسال
به شادمانی قلب پریش هموطنان	نوید فتح و ظفر می‌دهد بهار امسال
