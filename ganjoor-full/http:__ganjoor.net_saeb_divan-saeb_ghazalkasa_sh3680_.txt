تو سعی کن که دلت ساده از رقم گردد	که دل چو پاک شد از نقش، جام جم گردد
قضا چو تیغ برآرد گشاده ابرو باش	که این سلاح ز چین جبین دو دم گردد
قدم ز دایره اختیار بیرون نه	که راه کعبه مقصود یک قدم گردد
نظر سیاه نسازد به ملک هر دو جهان	ز درد و داغ تو هر دل که محتشم گردد
گران بود به نظرها چو حلقه در مرگ	ز بار منت احسان قدی که خم گردد
به تلخ و شور چو زمزم کسی که قانع شد	چو کعبه در نظر خلق محترم گردد
ز حد خویش برون هرکه پای نگذارد	کبوتری است که پیوسته در حرم گردد
به نقش کم ز بساط جهان قناعت کن	که نقش کم چو شود چشم شور کم گردد
چو می توان به خوشی نقد وقت را گذراند	روا مدار که این خرده خرج غم گردد
