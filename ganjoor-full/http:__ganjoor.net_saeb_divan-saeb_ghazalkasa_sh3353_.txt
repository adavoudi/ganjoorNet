رخنه هایی که مرا در جگر آن مژگان کرد	زرهی نیست که بتوان به قبا پنهان کرد
این طراوت که گل روی ترا داده خدا	می تواند نفس سوخته را ریحان کرد
گوی خورشید به خون دست ز آسایش شست	حسن روزی که سر زلف ترا چوگان کرد
سرمه خامشی طوطی گویا گردید	بس که نظاره او آینه را حیران کرد
تخم امید من از سعی فلک سبز نشد	دانه سوخته خون در جگر دهقان کرد
هیچ جا زیر فلک قابل آرام نبود	این صدف گوهر محبوس مرا غلطان کرد
غوطه در خون شفق زد ز ندامت صائب	هر که چون صبح لبی زیر فلک خندان کرد
