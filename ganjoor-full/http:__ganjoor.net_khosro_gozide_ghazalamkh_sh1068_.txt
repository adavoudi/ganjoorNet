سوار چابک من پیش چشم من مگذر	مرا بکشتی، ازین سو ز بهر من مگذر
ببین که چشم کسی چون بود، ز بهر خدا	بدین صفت که تویی پیش مرد و زن مگذر
بهانه می طلبند اهل دل که جان بدهند	بپوش روی، وگرنه در انجمن مگذر
سرم به خاک ره تست، پرشکسته مرو	نماز می کنم، آخر ز پیش من مگذر
به دیده و دل و جان بگذری که جان توام	رواست زان همه بگذر، ازین سخن مگذر
غبارهاست ز جعد تو در دلم بسیار	کشان به روی زمین جعد چون سمن مگذر
دلا، ز زلف گذر بر لبت اگر نتوان	ولیک تا بتوانی از آن دهن مگذر
