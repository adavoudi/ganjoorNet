ای وصل تو دستگیر مهجوران	هجر تو فزود عبرت دوران
هنگام صبوح و تو چنین غافل	حقا که نه‌ای بتا ز معذوران
گر فوت شود همی نماز از تو	بندیش به دل بسوز رنجوران
برخیز و بیار آنچه زو گردد	چون توبهٔ من خمار مخموران
فریاد ز دست آن گران جانان	بی عافیه زاهدان و بی‌نوران
از طلعتها چو روی عفریتان	از سبلتها چو نیش زنبوران
گویند بکوش تا به مستوری	در شهر شوی چو ما ز مشهوران
نزدیکی ما طلب کن ای مسکین	تا روز قضا نباشی از دوران
لا والله اگر من این کنم هرگز	بیزارم از جزای ماجوران
معلوم شما نیست ز نادانی	ای زمرهٔ زاهدان مغروران
آنجا که مصیر ما بود فردا	بی‌رنج دهند مزد مزدوران
