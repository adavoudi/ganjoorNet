بجاست‌شکوهٔ ما تا ره فغان خالیست	زمین پراست دلش بسکه آسمان خالیست
سراغ بلبل ما زین چمن مگیرومپرس	خیال ناله فروش است و آشیان خالیست
غبار غفلت ما را علاج نتوان‌کرد	پر است دیده ز دیدار و همچنان خالیست
شکست رنگ به عرض تبسمی نرسید	ز ریشهٔ طربم‌کشت زعفران خالیست
دل شکسته ره درد واکند ورنه	لبم چو ساغرتصویر از فغان خالیست
سپهر حسرت پرواز ناله‌ام دارد	ز شوق تیر من آغوش این‌کمان خالیست
ز بسکه منتظران تو رفته‌اند ز خویش	چون نقش پا زنگه چشم بیدلان خالیست
جهان‌چو شیشهٔ‌ساعت‌طلسم‌فقر و غناست	پرست وقت دگرآنچه این زمان خالیست
زکوچهٔ نی و جولان ناله هیچ مپرس	مقام ناوک نازت در استخوان خالیست
دلی به سینه ندارم چو دانهٔ گندم	ازین متاع‌، من خسته را دکان خالیست
به راه دوست ز محراب نقش پا پیداست	که جای سجدهٔ دلها درین مکان خالیست
درین هوسکده هرکس بضاعتی دارد	دعاست مایهٔ جمعی‌که دستشان خالیست
ز پهلوی پری‌کیسه قدرت است اینجا	به عجز شیشه زند سنگ اگرمیان خالیست
به رنگ نقش نگین بیدل ازسبکروحی	نشسته‌ایم و زما جای ما همان خالیست
