چشم ‌وا کن ششجهت یارست و بس	هر چه خواهی‌ دید، دیدارست‌ و بس
سبحه بر زنار وهمی بسته‌اند	این‌گره‌ گر واشود تارست و بس
گر بلند و پست نفروشد تمیز	از زمین تا چرخ هموارست و بس
هر نفس صد رنگ بر دل می‌خلد	زندگانی نیش آزارست و بس
چند باید روز بازار هوس	چینی‌ات را مو شب تارست و بس
باغ امکان نیست آگاهی ثمر	جهل تا دانش جنون‌ کارست و بس
مبحث سود و زیان در خانه نیست	شور این سودا به بازارست و بس
کاری از تدبیر نتوان پیش برد	هر که در کار است‌، بیکارست و بس
دود نتوان بست بر دوش شرار	چون ‌ز خود رستی ‌نفس‌ بارست‌ و بس
جهل ما بیدل به آگاهی نساخت	نو ربر ظلمت شب تارست و بس
