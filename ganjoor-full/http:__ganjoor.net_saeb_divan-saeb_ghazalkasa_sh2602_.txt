بی زبان جمعی که از حیرت چو ماهی می شوند	محرم دریای اسرار الهی می شوند
چون سر فکرت به جیب و پای در دامن کشند	بی نیاز از تاج و تخت پادشاهی می شوند
از پریدن باز می دارند چشم حرص را	چهره هایی کز قناعت زرد و کاهی می شوند
چیست دنیا تا کند آزاد مردان را اسیر؟	این نهنگان کی زبون دام ماهی می شوند؟
همچو شمع آنان که دارند از دل روشن نصیب	زود آب از خجلت زرین کلاهی می شوند
ظلمت از هستی است، ورنه رهنوردان عدم	شمع جان خاموش می سازند و راهی می شوند
صائب آن جمعی که پاس خویش دارند از گناه	مبتلا آخر به عجب بیگناهی می شوند
