زبان او، که ندیدم ز تنگی دهنش	امید هست که بینم به کام خویشتنش
چه نازکی‌ست، تعالی‌الله! آن قد را؟	که از گل و سمن آزرده می‌شود بدنش
هزار تازه گل از بوستان دمید ولی	یکی ز روی لطافت نمی‌رسد به تنش
سزد که جامهٔ جان را قبا کند از شوق	هزار یوسف مصری به بوی پیرهنش
تبارک‌الله ازین سبزه‌ای که تازه دمید!	به دامن سمن و بر کنار یاسمنش
برادران به سگ کوی یار اگر برسید	تحیتی برسانید از زبان منش
هلالی از لب جانان عجب حدیثی گفت!	که تازه شد همه جان‌ها ز لذت سخنش
