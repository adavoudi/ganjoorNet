سر نگردانم ازو، گر به سرم گرداند	بنهم گردن، اگر خاک درم گرداند
نه چنان بستهٔ مهرم که بپیچانم رخ	وقت شمشیر زدن گر سپرم گرداند
روی بنمود و چو مشتاق شدم، بار دگر	باز پوشید، که مشتاق ترم گرداند
گاه آنست که: یاد لب شیرینش باز	همچو فرهاد به کوه و کمرم گرداند
ای نسیم سحر، از خود به فغانم، برسان	خبر او، که ز خود بی‌خبرم گرداند
پیش ازینم خبر از پا و سر خود می‌بود	وقت آنست که بی‌پا و سرم گرداند
اوحدی در غمش ار ناله چنین خواهد کرد	زود باشد که به گیتی سمرم گرداند
