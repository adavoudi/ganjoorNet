بسته تر شد دل من داد چو خط دست به هم	کار زنجیر کند مور چو پیوست به هم
مژه بر هم زدن یار تماشا دارد	که شود دست و گریبان دو جهان مست به هم
نه چنان گشت پریشان دل صد پاره من	که به شیرازه آن زلف توان بست به هم
مگذر از صحبت یاران موافق زنهار	رشته و موم، شود شمع چو پیوست به هم
زلف او فتنه و خط آفت و خال است بلا	آه از آن روز که این هر سه دهد دست به هم
مگذر از چاشنی شهد خموشی صائب	که ز شیرینی آن، رخنه لب بست به هم
