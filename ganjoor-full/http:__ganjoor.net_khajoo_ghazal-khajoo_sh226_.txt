دردا که یار در غم و دردم بماند و رفت	ما را چون دود بر سر آتش نشاند و رفت
مخمور بادهٔ طرب انگیز شوق را	جامی نداد و زهر جدائی چشاند و رفت
گفتم مگر بحیله بقیدش در آورم	از من رمید و توسن بختم رماند و رفت
چون صید او شدم من مجروح خسته را	در بحر خون فکند و جنیبت براند و رفت
جانم چو رو به خیمه روحانیان نهاد	تن را در این حظیره سفلی بماند و رفت
خون جگر چون در دل من جای تنگ یافت	گلگون ز راه دیده ز صحرا براند رفت
گل در حجاب بود که مرغ سحرگهی	آمد بباغ و آنهمه فریاد خواند و رفت
چون بنده را سعادت قربت نداد دست	بوسید آستانه و خدمت رساند و رفت
برخاک آستان تو خواجو ز درد عشق	دامن برین سراچه خاکی فشاند و رفت
