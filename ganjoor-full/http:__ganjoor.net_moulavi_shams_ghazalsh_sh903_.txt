اگر مرا تو نخواهی دلم تو را نگذارد	تو هم به صلح گرایی اگر خدا بگمارد
هزاران عاشق داری به جان و دل نگرانت	که تا سعادت و دولت که را به تخت برآرد
ز عشق عاشق مفلس عجب فتند لئیمان	که آنچ رشک شهان شد گدا امید چه دارد
عجب مدار ز مرده که از خدا طلبد جان	عجب مدار ز تشنه که دل به آب سپارد
عجب مدار ز کوری که نور دیده بجوید	و یا ز چشم اسیری که اشک غربت بارد
ز بس دعا که بکردم دعا شدست وجودم	که هر که بیند رویم دعا به خاطر آرد
سلام و خدمت کردم مرا بگفت که چونی	مهم مس چه برآید چو کیمیا نگذارد
چگونه باشد صورت به وفق فکر مصور	چگونه می‌شود انگور گر کفش نفشارد
