آب کن در شیشه ساقی گر شراب صاف نیست	کشتی ما را به خشکی بستن از انصاف نیست
می توانست از زر گل کرد ما را بی نیاز	حیف گوش باغبان را پرده انصاف نیست
گوهر نایاب را بتوان به شیرینی خرید	در بهای بوسه ای گر جان دهی اسراف نیست
گر سخن کیفیتی دارد سرایت می کند	هیچ عیبی اهل معنی را بتر از لاف نیست
پشت بر من می کند هر گاه رویی دید ازو	سینه ام با سینه آیینه زان رو صاف نیست
خرمن مه پیش من یک جو ندارد اعتبار	دانه عنقای ما جز نقطه های قاف نیست
در سخن از عرفی و طالب ندارد کوتهی	عیب صائب این بود کز زمره اسلاف نیست
