به هر کجا نبود حسن، آفتاب خوش است	ز روی هر چه توان داد چشم آب خوش است
ز ماه خانگی آن را که خانه روشن نیست	جلای دیده ز گلگشت ماهتاب خوش است
جواب خشک ازان لعل آبدار مرا	به گوش تشنه لبان چون صدای آب خوش است
اگر ز دامن زلف است دست ما کوتاه	به یاد او دل شب مشق پیچ و تاب خوش است
سفینه از مدد بادبان رسد به کنار	به روی کشتی می جلوه حباب خوش است
بود زکات تمامی به ناقصان احسان	به ماه پهلو دادن ز آفتاب خوش است
من آن نیم که شوم خرج آب و گل صائب	مرا چو گنج گهر با دل خراب خوش است
