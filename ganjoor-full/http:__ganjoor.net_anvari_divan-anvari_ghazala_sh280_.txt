یاد می‌دار کانچه بنمودی	در وفا برخلاف آن بودی
حال من دیده در کشاکش هجر	وصل را هیچ روی ننمودی
ناز تنهات بود عادت و بس	خوش خوش اکنون جفا درافزودی
بوسه‌ای خواستم نبخشیدی	نالها کردم و نبخشودی
وعدهایی دهی بدان دیری	پس پشیمان شوی بدین زودی
راستی باید از لبت خجلم	که بسی خرجهاش فرمودی
خدمت من بدو رسان و بگو	چونی از درد سر برآسودی
انوری این چه شیوهٔ غزلست	که بدان گوی نطق بربودی
دامن از چرخ برکشید سخن	تا تو دامن بدو بیالودی
