نصیب خویش هر کس یافت در دنیا نمی ماند	گهر سیراب چون گردید در دریا نمی ماند
زخودبینی برآور کشتی بی لنگر خود را	که در موج خطر آیینه از دریا نمی ماند
نمی گیرند در دل خاکساران کینه انجم	زداغ لاله جا در سینه صحرا نمی ماند
غم روزی نیفشارد دل اهل توکل را	کسی در پای خم بی نشأه صهبا نمی ماند
ترا چشم قیامت بین ندارد نور آگاهی	وگرنه شورش امروز از فردا نمی ماند
فراغت دارد از بیتابی ما چرخ سنگین دل	اثر از نقش پای مور در خارا نمی ماند
به روی عشق طاقت پرده می پوشد، نمی داند	که کوه قاف زیر شهپر عنقا نمی ماند
محبت وحشیان را آشنا رو می کند صائب	اگر مجنون به صحرا می رود تنها نمی ماند
