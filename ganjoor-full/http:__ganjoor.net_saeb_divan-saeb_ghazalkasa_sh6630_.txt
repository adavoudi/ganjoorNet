ساقی قدحی از می اسرار مرا ده	یک قطره ازان قلزم زخار مرا ده
هر لحظه به جامی نتوان کرد دهن تلخ	گر صاف و گر درد، به یکبار مرا ده
مستی است کلید در گنجینه اسرار	بیش از همه کس ساغر سرشار مرا ده
سامان نگه داشتن راز ندارم	جامی که دهی بر سر بازار مرا ده
بیماری من روی به بهبود ندارد	هر چیز که خواهد دل بیمار مرا ده
از رد و قبول دگران باک ندارم	یک ذره قبول نظر یار مرا ده
نه خاتم جم خواهم و نه ملک سلیمان	دستی به خراش دل افگار مرا ده
آیینه من حوصله جلوه ندارد	از بهر خدا غوطه به زنگار مرا ده
مجموعه فردوس به کامل خردان باش	سرمشق جنونی ز خط یار مرا ده
تلخ است ز شیرینی جان کام و دهانم	یک بوسه ازان لعل شکربار مرا ده
یا سهل نما کار جگرخوار جنون را	یا دست و دلی در خور این کار مرا ده
این آن غزل آدم عشق است که فرمود	آن جام لبالب کن و بردار مرا ده
