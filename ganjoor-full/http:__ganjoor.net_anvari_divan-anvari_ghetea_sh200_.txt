جفای گنبد گردان به پایه‌ای برسید	کز آن فرازتر اندر ضمیر پایه نماند
خرد چو مورچه در تشت حیرتست ازآنک	مدبران را تدبیر تشت و خایه نماند
از آفتاب حوادث چنان بسوخت جهان	که کوه را به مثل دستگاه سایه نماند
کدام طفل تمنی کنون رسد به بلوغ	چو در سواد و بیاض زمانه دایه نماند
طمع ببر ز سرایی که نظم عیش درو	به هم سرایه توان داد و هم سرایه نماند
جهان وظایف روزی و امن باز گرفت	مجاهزان فلک را مگر که مایه نماند
