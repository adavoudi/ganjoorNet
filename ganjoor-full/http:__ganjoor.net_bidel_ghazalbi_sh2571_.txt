پر نارساست سعی تحیر کمند او	ای ناله‌ همتی ز نهال بلند او
برقی به ماه‌ نو زد و گردی به موج‌ گل	از ابروی اشارهٔ نعل سمند او
ناسور را به داغ دوا می‌کنند و بس	جز سوختن چه چاره‌کند دردمند او
آنجا که برق جلوهٔ او عرض ناز داشت	آیینه بود مجمرو جوهر سپند او
زنهار! ازحلاوت دنیا، مخور فریب	تا زندگیت تلخ نگردد ز قنداو
تیغی‌ست آسمان که به انداز زخم صبح	دندان نماست جوهرش از زهرخند او
قصر فنا اگر چه ز اوهام برتر است	یک لغز وار بیش ندیدم‌ کمند او
بیخوابی فسانهٔ طوبی ‌که می‌کشد	ماییم و سایهٔ مژه‌های بلند او
بیدل مباش ایمن از آفات روزگار	چون مار خفته در بن دندان گزند او
