چه به هر سوی چو کوران به عصا می بینی؟	چاه زیر قدم توست چو وا می بینی
یک کف خاک ز تردامنیت خشک نماند	تو همان لغزش خود را ز قضا می بینی
بر زر و جامه بود چشم تو از نور و صفا	پشت از آیینه و از کعبه قبا می بینی
اعتقاد تو به زر بیشتر از اعجازست	فال مصحف پی تذهیب طلا می بینی
چشم ما بر هنر و چشم تو بر عیب بود	ما ز آیینه صفا و تو قفا می بینی
به تو خواهند نظر کرد به فردا در حشر	به همان چشم که امروز به ما می بینی
گوش را کر کن و بشنو که چها می شنوی	دیده بر بند و نظر کن که چها می بینی
می توان رفت به یک چشم پریدن تا مصر	تو ز کوته نظری راه صبا می بینی
خنده چون گل به تهیدستی خاشاک مزن	که ز دمسردی ایام سزا می بینی
صائب آن به که خطا را نگزینی به صواب	چون درین دار مکافات جزا می بینی
