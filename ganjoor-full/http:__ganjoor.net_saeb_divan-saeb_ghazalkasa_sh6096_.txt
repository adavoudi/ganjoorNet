هرگز آهی سر نزد از جان غم فرسود من	چشم مجمر روشن است از آتش بی دود من
سوختم در دوزخ افسردگی، یارب که گفت	روی گرم از آتش سوزان نبیند عود من
گرم چون خورشید یک بار از در یاری درآ	سرمه ای شد چشم روزن ها ز آه و دود من
پنجه مرجان شود در بحر خجلت موج زن	دست چون بیرون کند مژگان خون آلود من
ضعف دل دارم مسیح از نبض من بردار دست	هست در سیب زنخدان بتان بهبود من
از سر سودای تیغ او گذشتن مشکل است	سر درین سودا نهادم تا چه باشد سود من
صائب از گلزار صلح کل خرامان می رسم	شیوه رنجش نمی داند دل خشنود من
