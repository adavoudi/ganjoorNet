مد بقا کجا به مه و سال می‌کشد	نقاش رنگ هرچه‌ کشد بال می‌کشد
واماندگی به قافلهٔ اعتبار نیست	پیش است هرچه شمع ز دنبال می‌کشد
نگسستنی‌ست رشتهٔ آمال زیر چرخ	چندین‌کلاوه مغزل این زال می‌کشد
سنگ همه به خفت فرسودگی ‌کم است	قنطار رفتهرفته به مثقال می‌کشد
از ریش و فش مپرس ‌که تا قید زندگی‌ست	زاهد غم سلاسل و اغلال می‌کشد
خشکی به طبع خلق ز شعر ترم نماند	فطرت هنوز از قلمم نال می‌کشد
تشویش خوب و زشت جهان جرم آگهی‌ست	صیقل به دوش آینه تمثال می‌کشد
موقع‌شناس محفل آداب حسن باش	ننگ خطست مو که سر از خال می‌کشد
معشوقی از مزاج نفس کم نمی‌شود	پیری ز قد خم شده خلخال می کشد
بی‌مایهٔ غنا نتوان شد حریف فقر	ادبار نیز همت اقبال می‌کشد
بیدل تلاش‌گر مرو وادی جنون	تب می‌کند گر آبله تبخال می‌کشد
