پس آنگه که خاک زمین داد بوس	چنین پاسخ آورد فرفوریوس
که تا دور باشد خرامش پذیر	تو بادی جهان داور دور گیر
سر از داد تو بر متاباد دهر	که داد تو بیداد را کرد قهر
ز پرسیدن شاه ایزد شناس	چنان در دل آمد مرا از قیاس
کزان پیشتر کاینجهان شد پدید	جهان آفرین جوهری آفرید
ز پروردن فیض پروردگار	به آبی شد آن جوهر آبدار
دو نیمه شد آن آب جوهر گشای	یکی زیر و دیگر زبر یافت جای
به طبع آن دو نیمه چو کافور و مشک	یکی نیمه‌تر گشت و یک نیمه خشک
ز تری یکی نیمه جنبش پذیر	ز خشکی دگر نیمه آرام گیر
شد آن آب جنبش‌پذیر آسمان	شد این آرمیده زمین در زمان
خرد تا بدینجاست کوشش نمای	برون زین خط اندیشه را نیست جای
