جوش می خشتی اگر از خم صهبا برداشت	سقف این میکده را جوش من از جا برداشت
دست اگر در کمر کوه کند می گسلد	زور شوقی که مرا سلسله از پا برداشت
شوری از ناله مجنون به بیابان افتاد	که دل از سینه لیلی ره صحرا برداشت
من نه آنم که تراوش کند از من سخنی	پرده از راز من آن آینه سیما برداشت
پای من بر سر گنج است به هر جا که روم	تا که از خاک مرا آبله پا برداشت
چه ز اندیشه تجرید به خود می لرزی؟	سوزنی بود درین راه، مسیحا برداشت
شرم اندیشه گداز تو که روزافزون باد	از دل اهل هوس یاد تمنا برداشت
طاقت دیدن همچشم که دارد صائب؟	دید از دور مرا بلبل و غوغا برداشت
