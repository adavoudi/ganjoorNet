تلخ منشین شراب اگر داری	شور کم کن کباب اگر داری
دلی از روزگار خالی کن	شیشه ای پر شراب اگر داری
از جگرتشنگان دریغ مدار	قطره ای چون سحاب اگر داری
دهن خویش کن چو آبله مهر	چشم آب از سراب اگر داری
خشک مگذر ز خار آبله وار	همه یک قطره آب اگر داری
با تو طوفان چه می تواند کرد؟	شیشه ای پر شراب اگر داری
تخت از تاج می توانی کرد	چون گهر آب و تاب اگر داری
آشیان در زمین پست مکن	پر و بال عقاب اگر داری
باش بیدار در دل شبها	در لحد چشم خواب اگر داری
نفسی راست می توانی کرد	خلوتی چون حباب اگر داری
قدم خویش را شمرده گذار	در رسیدن شتاب اگر داری
گنج امید فرش خانه توست	دل و جان خراب اگر داری
سر به آزادگی برآر چو سرو	حذر از انقلاب اگر داری
نفس خود شمرده ساز چو صبح	خبری از حساب اگر داری
می توانی ز گلرخان گل چید	دیده بی حجاب اگر داری
چون غزالان به ناف پیچ بساز	هوس مشک ناب اگر داری
جمع کن خویش را چو شبنم گل	چشم بر آفتاب اگر داری
سپرانداز پیش اهل جدل	صد جواب صواب اگر داری
به فشاندن نگاهداری کن	نعمت بی حساب اگر داری
نیست چون نافه حاجت اظهار	در گره مشک ناب اگر داری
مشو از چشم بستگان غافل	یوسفی در نقاب اگر داری
در صحبت به روی خلق ببند	هوس فتح باب اگر داری
پیرو سایه خودی همه جا	پشت بر آفتاب اگر داری
آب در شیر خود مکن ز چراغ	در سرا ماهتاب اگر داری
دار پوشیده ریزش خود را	در سخاوت حجاب اگر داری
می دهد جا به دیده ات گوهر	رشته سان پیچ و تاب اگر داری
یک قلم پرده های غفلت توست	صد مجلد کتاب اگر داری
سبک از خواب می توانی خاست	خشت بالین خواب اگر داری
صائب از باده کهن مگذر	آرزوی شباب اگر داری
