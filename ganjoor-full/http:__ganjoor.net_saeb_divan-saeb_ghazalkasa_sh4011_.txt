ز مغز پوچ برون آرزو نمی آید	که بوی باده برون از کدو نمی آید
چرا ز پا ننشینند غافلان حریص	ز پای خفته اگر جستجو نمی آید
بغیر اشک که شوید ز دل غبار ملال	دگر ز هیچ کس این شستشو نمی آید
سری که داغ جنون برگرفت از خاکش	چو آفتاب به افسر فرونمی آید
فغان که شبنم ما با کمند جذبه مهر	برون ز دایره رنگ وبو نمی آید
صفای طلعت دل در گداز تن بسته است	ز آب آینه این شستشونمی آید
سری که ره به گریبان فکر رنگین برد	به سیر گلشن جنت فرونمی آید
بغیر میکشی از کارها دگر کاری	ز دست کوته من چون سبو نمی آید
فتاد راه کدام آفتاب رو به چمن	که رنگ رفته گلها به رو نمی آید
ز عجز نیست ز قحط سخن شناسان است	ز من چو طوطی اگر گفتگو نمی آید
بشوی دست ز جان در حریم عشق درآی	که کس به طوف حرم بی وضو نمی آید
ز آفتاب نظر آب داده ام صائب	به چشم من مه ناشسته رو نمی آید
