بر آن عذار نه زلف مشوش افتاده	که موج بر رخ صهبای بی غش افتاده
ترا به چشم محال است میکشان نخورند	چنین که باده حسن تو بی غش افتاده
قلم ز نامه شوقم به خویش می لرزد	که نی سوار به صحرای آتش افتاده
ز شانه ای که به زلفت کشیده است نسیم	هزار رشته جان در کشاکش افتاده
به دست باده گلگون عنان مده زنهار	که نوسواری و این اسب سرکش افتاده
غلط به خامه مو می کنند بی خبران	ز فکر بس که دماغم مشوش افتاده
چگونه محو نگردی ز ساده لوحی ها؟	تو طفل و خانه دنیا منقش افتاده
دل از نظاره آن لب چگونه سیر شود؟	سفال تشنه به صهبای بی غش افتاده
ز دانه دل من دود تلخ می خیزد	به خرمن که دگر باز آتش افتاده؟
عجب که ناله عاشق شود عنانگیرت	چنین که توسن ناز تو سرکش افتاده
ز سنگ می گذرد صاف تیر مژگانش	کمان ابروی او بس که پرکش افتاده
حضور دل ز غم و درد عشق می داند	سمندری که به دریای آتش افتاده
به حال سوختگان رحم می کند صائب	نگاه هر که بر آن روی مهوش افتاده
