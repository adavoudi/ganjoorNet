تابش برق و حیات مختصر باشد یکی	جلوه آغاز و انجام شرر باشد یکی
تلخی و شیرینی عالم به هم آمیخته است	نوش و نیش این جهان مختصر باشد یکی
در قناعت می شود هر ناگواری خوشگوار	خاک پیش مور قانع با شکر باشد یکی
دولت بیدار کوته دیدگان روزگار	با گرانخوابی به میزان نظر باشد یکی
خاکیان بی بصیرت بر زمین چسبیده اند	پیش طفلان مهره گل با گهر باشد یکی
با توکل فکر زاد راه کافر نعمتی است	توشه و زنار ما را بر کمر باشد یکی
هر چه از اندازه بیرون رفت دل را می گزد	خون فاسد در بدن با نیشتر باشد یکی
از گرانباری است کشتی را ز هر موجی خطر	ورنه بر کف ساحل و موج خطر باشد یکی
نیست از نازک خیالی قسمتم جز پیچ و تاب	رشته جان من و موی کمر باشد یکی
آخرت را جمع نتوان کرد با دنیای دون	خوشه را نشنیده ای صائب که سر باشد یکی؟
