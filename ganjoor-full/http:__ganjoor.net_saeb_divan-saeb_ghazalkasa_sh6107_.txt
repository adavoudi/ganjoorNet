بی نقاب آن چهره را دیدن نمی آید ز من	پنجه خورشید تابیدن نمی آید ز من
می توانم شد سپند آن روی آتشناک را	گر به گرد شمع گردیدن نمی آید ز من
از سبک جولانی عمرست بی آرامیم	در گذار سیل خوابیدن نمی آید ز من
گر چه دارد ناخن الماس دست جرأتم	سینه موری خراشیدن نمی آید ز من
شمع من گردن به امید خموشی می کشد	بر فروغ خویش لرزیدن نمی آید ز من
بادپیمایی است صائب ناله بی فریادرس	چون جرس بیهوده نالیدن نمی آید ز من
