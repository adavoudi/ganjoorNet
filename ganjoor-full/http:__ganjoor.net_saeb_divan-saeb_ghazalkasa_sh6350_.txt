هلاک جلوه برق است آشیانه من	بغل چو موج گشاید به سیل خانه من
خراب حالی ازین بیشتر نمی باشد	که جغد خانه جدا می کند ز خانه من
سیاه مستی من رنگ بست افتاده است	خمار صبح ندارد می شبانه من
ز بس گزیده ز دلگیری وطن شده ام	زبان مار بود خار آشیانه من
روانی سخن من ز هم خیالان نیست	ز موج خویش چو دریاست تازیانه من
چراغ دولت ابر بهار روشن باد!	که چون صدف ز گهر ساخت آب و دانه من
به ابر قطره دهم سیل در عوض گیرم	ز خرج، بیش چو دریا شود خزانه من
مرا ز خاک به اندک توجهی بردار	چو تیر کج مگذر راست از نشانه من
ز گریه ای که مرا در گلو گره گردد	سپهر سفله کند کم ز آب و دانه من
گرفته بود جهان را فسردگی صائب	دماغ خشک جهان تر شد از ترانه من
