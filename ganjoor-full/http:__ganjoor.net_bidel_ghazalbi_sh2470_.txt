ظلمست به تشویش دل اقبال نمودن	صیقل زدن آیینه و تمثال نمودن
جز صفر کم و بیش درین حلقه ندیدم	چون مرکز پرگار خط و خال نمودن
گرم است ز ساز حشم و زینت افسر	هنگامهٔ تب کردن و تبخال نمودن
ای شیشهٔ ساعت دلت از گرد خیالات	گردون نتوان شد ز مه و سال نمودن
ما هیچکسان گرمی بازار امیدیم	تسلیم متاع همه دلال نمودن
چون آبله آرایش افسر هوس کیست	ماییم و سری قابل پا مال نمودن
فریاد که بردیم ز نامحرمی خلق	اندوه زبان داشتن و لال نمودن
شد عمر به پرواز میسر نشد آخر	چون شمع دمی سر به ته بال نمودن
پیری ز پر افشانی فرصت خبرم کرد	شد موی سپید آب به غربال نمودن
بیدل به نفس آینه‌پردازی هستی‌ست	دل جمع کن از صورت احوال نمودن
