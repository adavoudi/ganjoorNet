همیشه تا تن من برقرار خواهد بود	به کوی عشق دلم را گذار خواهد بود
سرم به خاک بپوسید و آتش غم دوست	در استخوان تن من به کار خواهد بود
بتا، بدور غم خویش کشته گیر مرا	جنایت تو اگر زین شمار خواهد بود
ز بهر کشتن من چرخ تیز می‌بینم	که باستیزهٔ چشم تو یار خواهد بود
بلای عشق تو خوش کرده‌ایم با دل خود	به بوی آنکه خزان را بهار خواهد بود
دلم ز هجر تو اندر حساب داشت غمی	گمان که برد که چندین هزار خواهد بود؟
بیا، که تا نبود پیشت اوحدی را باز	همیشه دیدهٔ او اشکبار خواهد بود
