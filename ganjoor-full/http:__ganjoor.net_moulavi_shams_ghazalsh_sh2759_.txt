گویم سخن لب تو یا نی	ای لعل لب تو را بها نی
ای گفته ما غلام آن دم	کان جا همگی تویی و ما نی
این جا که منم به جز خطا نی	و آن جا که تویی به جز عطا نی
این جا گفتن ز روی جسم است	و آن جا همه هستی است جا نی
سیاره همی‌روند پا نی	صد مشک روانه و سقا نی
رنجورانند همچو ایوب	دریافته صحت و دوا نی
بی چشمانند همچو یعقوب	بینا شده چشم و توتیا نی
ره پویانند همچو ماهی	بینند طریق‌ها ضیا نی
از رشک تو من دهان ببستم	شرح تو رسد به منتها نی
