مخور ز حرف خنک بر دماغ سوختگان	حذر کن از دل پر درد و دماغ سوختگان
نمی شود ز سیه خانه لیلی ما دور	همیشه زیر سیاهی است داغ سوختگان
ز جام لاله سیراب شد مرا روشن	که می ز خویش برآرد ایاغ سوختگان
بهار تازه کند داغ تخم سوخته را	ز می شکفته نگردد دماغ سوختگان
ز لاله زار دلم تا شکفت دانستم	که مرهم دگران است داغ سوختگان
ز نور زنده دلی آب زندگی خورده است	ز باد صبح نمیرد چراغ سوختگان
چه نعمتی است ندارند بیغمان صائب	خبر ز چاشنی درد و داغ سوختگان
