ای ماه شب دریا ای چشمه زیبائی	یک چشمه و صد دریا فری و فریبائی
من زشتم و زندانی اما مه رخشنده	در پرده نه زیبنده است با آنهمه زیبائی
افلاک چراغان کن کآفاق همه چشمند	غوغای شبابست و آشوب تماشائی
سیمای تو روحانی در آینه دریاست	ارزانی دریا باد این آینه سیمائی
زرکوب کواکب راخال رخ دریا کن	بنگار چو میناگر این صفحه مینائی
با چنگ خدایان خیز آشفته و شورانگیز	ای زهره شهر آشوب ای شهره به شیدائی
چنگ ابدیت را بر ساز مسیحا زن	گو در نوسان آید ناقوس کلیسائی
چون خواجه تن تنها با سوز تو دمسازم	ای پادشه خوبان داد از غم تنهایی
