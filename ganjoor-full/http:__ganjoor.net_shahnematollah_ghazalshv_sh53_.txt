ما بنده درویشیم شاها نظری فرما	صاحب نظری شاها ما را نظری فرما
آنجا که مقام تست ما را نبود باری	باری ز سر احسان آنجا نظری فرما
تو ناظر و منظوری ما آینهٔ روشن	در آینهٔ روشن جانا نظری فرما
ما از نظر لطفت داریم بسی امید	نومید مکن ما را حالا نظری فرما
در هر چه نظر کردیم نور تو  در آن دیدیم	با عقل از آن گفتیم اشیا نظری فرما
ای موسی بن عمران ز آتش نتوانی دید	در عین همه بنگر اسما نظری فرما
با سید سر مستان داری نظری شاها	از بهر دل سید ما را نظری فرما
