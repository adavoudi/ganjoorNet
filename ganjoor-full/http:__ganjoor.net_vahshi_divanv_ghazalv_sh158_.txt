خرم دل آن کس که ز بستان تو آید	گل در بغل از گشت گلستان تو آید
ما با لب تفسیده ره بادیه رفتیم	خوش آنکه ز سرچشمهٔ حیوان تو آید
خوش می‌گذری غنچه گشای چمن کیست	این باد که از جنبش دامان تو آید
بر مائدهٔ خلد خورانم همه خونم	رشک مگسی کان ز سر خوان تو آید
گو ماتم خود دار و به نظاره قدم نه	آنکس که به راه سر میدان تو آید
سر لشکر هر فتنه که آید پی جانی	تازان ز ره عرصهٔ جولان تو آید
وحشی مرض عشق کشد چاره گران را	بیچاره طبیبی که به درمان تو آید
