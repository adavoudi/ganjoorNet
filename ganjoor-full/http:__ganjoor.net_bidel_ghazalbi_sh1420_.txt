لمعهٔ مهرش دمی کاینه تابان کند	شرم به چشم جهات سایهٔ مژگان‌ کند
گر به تغافل دهد جلوه عنان نگاه	خانهٔ صد آینه یک مژه وبران‌کند
حسن عرقناک او محرمی دل نخواست	آتش غیرت کجاست کاین ورق افشان کند
هرزه‌دو مطلبم‌کاش چو موج‌گهر	آبله‌ام‌ یک نفس محرم دامان کند
فو‌ت زمان حضور آینهٔ دل شکست	یأس کنون جای مو ناله پریشان‌کند
در بن دندان شوق حسرت‌کنج لبی‌ست	گر بگزم پشت دست بوسه چراغان‌کند
در برم از نیستی جامهٔ پوشیده‌ای‌ست	تاکی از این‌کسوتم رنگ تو عریان‌کند
شبهه نچیند بساط در ره تسلیم عشق	آب ز عکس غریق آینه پنهان‌کند
با همه واماندگی شوق‌ گر آید بجوش	آبلهٔ پا چو شمع بر مژه توفان ‌کند
گر سر مجنون او گردشی آرد به عرض	دشت و در از گردباد رو به گریبان ‌کند
عالم تصویر وهم صید فریبم نکرد	کافر آن غمزه را بت چه مسلمان‌ کند
بیدل ز آن نرگسم جرات بیداد کو	سرمه ز خاکم مگر بالد و افغان ‌کند
