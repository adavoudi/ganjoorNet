ای مکان تو از مکان بیرون	سر امرت ز کن فکان بیرون
در وجودی و از وجود به در	در جهانی و از جهان بیرون
آسمان و زمین تو داری، تو	از زمین وز آسمان بیرون
فتنه‌ای در میان فگنده ز عشق	خویشتن رفته از میان بیرون
ساعتی نیستی ز دل خالی	نفسی نیستی ز جان بیرون
آن و اینت به فکر چون یابند؟	ای تو از فکر این و آن بیرون
بنشینی و از نشستن خود	بینشانی و از نشان بیرون
آخر و اولی و بودن تو	ز آخر و اول زمان بیرون
چون دل اوحدی زبون تو شد	این سخن رفتش از زبان بیرون
