دل ز کاهش واصل آن یار جانی شد ز من	این زمینی از ریاضت آسمانی شد ز من
مشت خاری داشتم تا آشیانی داشتم	باغها سر تا سر از بی آشیانی شد ز من
خانه داری دستگاه عیش بر من تنگ داشت	خانه یک شهر از بی خانمانی شد ز من
تا چو تاک از دست خود دادم عنان اختیار	نخل سرکش زیر دست از خوش عنانی شد ز من
ریختم در پیش دریا آبروی خود، ولیک	صد صدف سیراب از گوهرفشانی شد ز من
چون گل رعنا درون خویش اندودم به خون	تا درین بستانسرا رنگ خزانی شد ز من
می کنم صائب قضا گر عمر کوتاهی نکرد	آنچه فوت از زندگی در شادمانی شد ز من
