با لب خاموش حفظ آه کردن مشکل است	از گره این رشته را کوتاه کردن مشکل است
چون قلم شق شد، سیاهی بیش بیرون می دهد	منع دلهای دو نیم از آه کردن مشکل است
می توان کردن به نشتر زنده خون مرده را	خواب غفلت برده را آگاه کردن مشکل است
جوهر از فولاد آسان است آوردن برون	ریشه کن از سینه حب جاه کردن مشکل است
چون جرس مجموعه چاک است سر تا پای من	حفظ این منزل ز چندین راه کردن مشکل است
هست تا دامن کشان سروی درین بستانسرا	از گریبان دست ما کوتاه کردن مشکل است
می توان با رشته آسان گوهر شهوار سفت	در دل سخت نکویان راه کردن مشکل است
گر عزیزان این چنین گردند صائب خوار و زار	امتیاز زعفران از کاه کردن کردن مشکل است
