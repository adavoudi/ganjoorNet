این چه خط است و این چه رخسارست	این چه آیینه، این چه زنگارست
این چه خال، این چه گوشه ابرو	این چه مار، این چه مهره مارست
این چه ابروی سخت پیشانی	این چه لبهای نرم گفتارست
این چه چشم همیشه در خواب است	این چه شرم همیشه بیدارست
این چه تیغ زبان زهرآلود	این چه لعل لب شکربارست
این چه مژگان رخنه در دل کن	این چه چشم همیشه بیمارست
خانه هوش را به آب رساند	این چه پیشانی گهربارست
چشم بد دور ازان چمن که در او	مژه شوخ، خار دیوارست
به سخن های آتشین صائب	سوختی عالم، این چه گفتارست
