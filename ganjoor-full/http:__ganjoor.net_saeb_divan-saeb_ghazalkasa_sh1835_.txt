ز زخم تیغ زبان هوش من بلندی یافت	ز نیش، چاشنی نوش من بلندی یافت
نفس به سینه صبح سخن گره شده بود	چو مشرق این علم از دوش من بلندی یافت
ز عشق آتشی افتاد در وجود مرا	که سقف نه فلک از جوش من بلندی یافت
درین ریاض من آن قمریم که قامت سرو	ز تنگ گیری آغوش من بلندی یافت
به شیشه خانه افلاک می زند خود را	چنین که خشت خم از جوش من بلندی یافت
مرا ز دیده بندگان مکن بیرون	که حلقه فلک از گوش من بلندی یافت
ز خواب بیخبران گشت چشم من بیدار	ز مستی دگران هوش من بلندی یافت
هزار عقده دل چون نسیم صبح گشود	دمی که از لب خاموش من بلندی یافت
نبود هوش مرا تا خبر ز خویشم بود	ز فیض بیخبری هوش من بلندی یافت
یکی هزار شد از بند، عشق پنهانم	ز کاوش آتش خس پوش من بلندی یافت
ز هر زمین که غباری بلند شد صائب	به قصد آینه هوش من بلندی یافت
