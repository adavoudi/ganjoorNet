تیغ زبان لاف نباشد کمال را	ماه تمام زشت نماید هلال را
دود از نهاد آتش دوزخ برآورد	بیرون اگر دهم عرق انفعال را
گل دیده ور ز شبنم روشن گهر شود	ز اهل نظر مساز نهان آن جمال را
دم را شمرده خرج در آیینه خانه کن	از قیل و قال تیره مکن اهل حال را
طفلی که در جبلت او هست زیرکی	از گوشوار به شمرد گوشمال را
هر گاه سایه تو نهد رو به کوتهی	چون آفتاب باش مهیا زوال را
مشرب نچیده است تعین به خویشتن	باشد به رنگ ظرف، نمایش زلال را
تا زلف مشکبار تو آمد به روی کار	در ناف، مشک خون جگر شد غزال را
رحم است بر کسی که ز کوتاه دیدگی	جوید در آب و آینه آن بی مثال را
روشن گهر ز مرگ نترسد که آفتاب	بسیار دیده است پس سر زوال را
در خامشی گریز که اهل کمال کرد	این شیوه ستوده بسی بی کمال را
بی پرده شد چو گنج به تاراج می رود	شهرت بلاست مردم پوشیده حال را
امید التیام، لب سایلان نداشت	جود تو مهر کرد دهان سؤال را
بند از زبان بسته به همدست واشود	شد دست بسته سرمه گفتار لال را
ز آهستگی بلند شود پایه سخن	صائب کشیده دار عنان خیال را
