بیخود ز نوای دل دیوانه خویشم	ساقی و می و مطرب و میخانه خویشم
شد خوبی گفتار ز کردار حجابم	درخواب ز شیرینی افسانه خویشم
زان روز که گردیده ام از خانه بدوشان	هر جا که روم معتکف خانه خویشم
هر چند که دادند دو عالم به بهایم	خجلت زده از گوهر یکدانه خویشم
بی داغ تو عضوی به تنم نیست چو طاوس	از بال و پر خویش پریخانه خویشم
دیوار من از خضر کند وحشت سیلاب	ویران شده همت مردانه خویشم
یک ذره دل سختم از اسلام نشد نرم	در کعبه همان ساکن بتخانه خویشم
آن زاهد خشکم که در ایام بهاران	در زیر گل از سبحه صد دانه خویشم
صائب شده ام بس که گرانبار علایق	بیرون نبرد بیخودی از خانه خویشم
