دل را به هم شکن که فروزان شود ز حسن	کآیینه شکسته چراغان شود ز حسن
گر تن دهد به کاوش مژگان اسیر عشق	هر رخنه ای ز دل لب خندان شود ز حسن
هر سینه ای که هست در او خارخار عشق	بی منت بهار، گلستان شود ز حسن
شورابه سرشک اسیران تلخکام	شیرین چو آب چشمه حیوان شود ز حسن
سنگ ملامتی که به خونین دلان رسد	سیرابتر ز لعل بدخشان شود ز حسن
هر آه سرد کز دل عشاق سر کشد	سرسبز همچو سرو خرامان شود ز حسن
بخت سیاه من چه عجب سبز اگر شود	جایی که آه، سنبل و ریحان شود ز حسن
صائب بهشت نقد که جویای اوست خلق	مخصوص دیده ای است که حیران شود ز حسن
