ز اشک گرم خطر نیست خار مژگان را	که چشم شیر نگهبان بود نیستان را
مجوی آب مروت ز چرخ سفله نهاد	که دود آه کند این سفال، ریحان را
نظر ز روی لطیفش چگونه آب دهم؟	که چشم شور بود شبنم این گلستان را
کمند جاذبه طوطیان شیرین حرف	ز بند نی بدر آورد شکرستان را
ز دست جرأت من در وصال ایمن باش	که قرب بحر کند خشک، دست مرجان را
ز اشک گرم شود نامه سیاه سفید	ز آه سرد بود برگریز عصیان را
ازان به زخم زبان از خوشامدم قانع	که به ز نقش و نگارست رخنه زندان را
همان سفینه اش از شرم جود دریایی است	صدف اگر چه گهر ساخت اشک نیسان را
ز میوه های بهشتی گزیده شد صائب	فشرد بر جگر خویش هر که دندان را
