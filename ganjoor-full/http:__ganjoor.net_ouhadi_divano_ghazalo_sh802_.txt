جهد بکن تا که به جایی رسی	درد بکش، تا به دوایی رسی
بر سر آن کوچه بسی برگهاست	خیز و برو، تا به نوایی رسی
پیرهنی چاک نکردی به عشق	کی ز بر او به قبایی رسی؟
تا نشوی فارغ و یکتا، کجا	از سر آن زلف بتایی رسی؟
بس که به بوسی تو زمینش ز دور	تا که به بوسیدن پایی رسی
گر تو درآیی ز پی کاروان	زود به آواز درایی رسی
از صف دل دور مشو، زانکه تو	هم ز دل خود به صفایی رسی
ای که به مخلوق چنین غره‌ای	خود چه کنی؟ گربه خدایی رسی
خواجه ترا چون ز غلامان شمرد	گر نگریزی به بهایی رسی
یوسف خود را بتوانی ربود	گر به چنین گرگ‌ربایی رسی
اوحدیا، سایه ز ما برمگیر	گر به چنین ظل همایی رسی
