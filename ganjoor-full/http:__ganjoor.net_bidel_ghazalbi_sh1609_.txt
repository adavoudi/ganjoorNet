چو سبحه بر سر هم تا به‌ کی قدم شمرید	به یکدلی نفسی چند مغتنم شمرید
به هیچ جزو ز اجزای دهر فاصله نیست	سراسر خط پرگار سر بهم شمرید
نمود کار جهان نقش کاسهٔ بنگ است	لبی به خنده‌گشایید و جام جم شمرید
به صفحه راه نبرده‌ ست نقش ظلمت و نور	سواد دهر خطی در شق قلم شمرید
جنون عالم عبرت به ‌گردن افتاده‌ست	نفس زنید و همان هستی و عدم شمرید
سراغ مرکز تحقیق تا به دل نرسد	ز دیر تا به حرم لغزش قدم شمرید
حساب بیش وکم حرص تا بد باقی‌ست	مگر به صفحه زنید آتش و درم شمرید
کدام قطره در این بحر باب گوهر نیست	خطای ما همه شایستهٔ ‌کرم شمرید
به ناله می‌کنم انگشت زینهار بلند	ز من به عرصهٔ جرأت همین علم شمرید
کس از حباب نگیرد عیار علم و عمل	حساب ما نفسی بیش نیست کم شمرید
نوای ساز حبابی فضولی من و ماست	زپرده چند برآیید و زیر و بم شمرید
اگر هزار ازل تا ابد زنند بهم	تعلق من بیدل همین دودم شمرید
