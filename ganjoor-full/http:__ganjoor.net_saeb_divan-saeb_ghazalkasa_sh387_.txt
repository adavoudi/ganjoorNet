به دنیای دنی بگذار جسم پای در گل را	که نتوان راست گردانیدن این دیوار مایل را
مده در عالم پرشور دامان رضا از کف	که ساحل می کند تسلیم این دریای هایل را
مشو در خاکدان عالم از یاد خدا غافل	که نور ذکر، گوهر می کند این مهره گل را
تن بی معرفت نگذاشت دل را سر برون آرد	زمین شور در خود محو سازد تخم قابل را
نگردد باعث آسودگی نزدیکی دریا	زبان شکوه از خاشاک بسیارست ساحل را
بلا بر اهل غفلت از در و دیوار می بارد	ز هر خاری خطر چون تیر باشد صید غافل را
چه داند پیکر افسرده قدر روح را صائب؟	ز لیلی بهره ای غیر از گرانی نیست محمل را
