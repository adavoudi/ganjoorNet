ای جان من ز هجر تو در تن بسوخته	صد دل ز مهر روی تو بر من بسوخته
سنگین دل تو در همه عمر از طریق مهر	بر حال من نسوخته و آهن بسوخته
هردم ز غصه، چیست نگویی مراد تو؟	زین ناتوان عاشق خرمن بسوخته
بی‌چهرهٔ چو شمع تو در خلوت تنم	دل را چراغ مرده و روغن بسوخته
بر درد و داغ و محنت و اندوه و رنج من	هم مرد خسته گشته و هم زن بسوخته
در مسکنی که این دل مسکین کشیده دم	خرمن به باد داده و مسکن بسوخته
چون اوحدی مرا ز غمت آتش جگر	در آستین گرفته و دامن بسوخته
