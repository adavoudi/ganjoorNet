بیا که با سر زلف تو کارها دارم	ز عشق روی تو در سر خمارها دارم
بیا که چون تو بیایی به وقت دیدن تو	ز دیدگان قدمت را نثارها دارم
بیا که بی‌رخ گلرنگ و زلف گل بویت	شکسته در دل و در دیده خارها دارم
بیا که در پس زانو ز چند روز فراق	هزار ساله فزون انتظارها دارم
چو آمدی مرو از نزد من که در همه عمر	به بوسه با لب لعلت شمارها دارم
نه جور بخت من و روزگار محنت تو	ذخیره‌های بسی روزگارها دارم
مرا ز یاد مبر آن مبین که در رخ و چشم	ز گوش و گردن تو یادگارها دارم
خطاست اینکه همی گویم این طمع نکنم	که دست‌برد طمع چند بارها دارم
قرارهای مرا با تو رنگ و بویی نیست	که با زمانهٔ اینها قرارها دارم
زکار خویش تعجب همی کنم یارب	چو ناردان فروبسته کارها دارم
