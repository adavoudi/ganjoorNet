اصلاح آشیانه به دست من و تو نیست	توفیر آب و دانه به دست من و تو نیست
گر کارها به وفق مرادت نشد مرنج	چون اختیار خانه به دست من و تو نیست
درکارهای رفته مکن داوری کزان	جزقصه و فسانه به دست من و تو نیست
خامش نشین که تعبیهٔ نظم این جهان	از حکمتست یا نه به دست من و تو نیست
خرسند باش تاگذرد خوش دو روز عمر	گرداندن زمانه به دست من و تو نیست
خوش باش و عشق ورز و غنیمت شمار عمر	کاین دهر جاودانه به دست من و تو نیست
ره ناپدید و غیب ندانستنی «‌بهار»	می خور جز این بهانه به‌ دست من و تو نیست
