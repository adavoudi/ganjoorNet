ماییم و خیال دهن یار و دگر هیچ	قانع شده با نقطه ز پرگار و دگر هیچ
از هر سخن نازک و هر نکته باریک	پیچیده به فکر کمر یار و دگر هیچ
در عالم افسرده ز نیکان اثری نیست	از لاله و گل مانده خس وخار و دگر هیچ
دلبستگیی نیست به کام دو جهانم	با من بگذارید غم یار و دگر هیچ
از بیخودی افتاد به جنت دل افگار	در خواب بود راحت بیمار و دگر هیچ
افسانه شیرین جهان هوش فریب است	خواب است ره آورد شب تار و دگر هیچ
در کار جهان صرف مکن عمر به امید	کافسوس بود حاصل این کار و دگر هیچ
یک چشم گرانخواب بود دایره چرخ	حرفی است بجا از دل بیدار و دگر هیچ
از زاهد شیاد مجو مغز که این پوچ	ریش است و همین جبه و دستار و دگر هیچ
بی ذکر، شود تار نفس رشته زنار	محکم سر این رشته نگه دار و دگر هیچ
دل باز چو شد، باز شود مشکل عالم	یک عقده سخت است بر این تار و دگر هیچ
از بنده دنیا نپذیرند عبادت	بردار دل از عالم غدار و دگر هیچ
صائب ز خوشیها که درین عالم فانی است	ماییم و همین لذت دیدار و دگر هیچ
