آن زخم، که از تو بر دل ماست	مشنو که: به مرهمی توان کاست
کی وعده وفا کنی تو امروز؟	کامروز ترا هزار فرداست
زلفت، که به کژ روی بر آمد	با ما به وفا کجا شود راست؟
دریاب، که دست ما فرو بست	این فتنه، که از سر تو برخاست
یک روز گرم به پرسش آیی	عذرت نتوان به سالها خواست
عشق و لب لعلت، این چه سوزست	عقل و سر زلفت، این چه سود است؟
آرایش عالم از رخ تست	مشاطه رخت چه داند آراست؟
مطرب، بنواز نوبتی خوش	کامروز زمانه نوبت ماست
قولی بزن از طریق عشاق	یا خود غزلی که اوحدی راست
