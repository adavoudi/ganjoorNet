مدار چشم ازین کور باطنان انصاف	که گشته است به عنقا هم آشیان انصاف
زبس به فرق لگد خوردم و ننالیدم	به بردباری من داد آستان انصاف
به سیم قلب خریدند ماه کنعان را	نمی دهند هنوز اهل کاروان انصاف
مباد لب به حدیث طمع بیالایی	نمی دهند ز بخل اهل این زمان انصاف
شکر به سعی بهار از زمین شوره نرست	مجو ز مردم این تیره خاکدان انصاف
تو نیز گوشه بگیر از جهانیان صائب	کنون که گوشه گرفته است از جهان انصاف
