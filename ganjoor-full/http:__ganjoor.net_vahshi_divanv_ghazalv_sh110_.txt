هجران رفیق بخت زبون کسی مباد	خصمی چنین دلیر به خون کسی مباد
یارب حریف گرم کنی همچو آرزو	گرم اختلاط داغ درون کسی مباد
این شعله‌های ظاهر و باطن گداز هجر	پیراهن درون و برون کسی مباد
آن گریه‌های شوق که غلتید کوه از و	سیل بنای صبر و سکون کسی مباد
سد بند شوق پاره کند زور آرزو	یارب که بخت شور و جنون کسی مباد
نعلم به نام جملهٔ اجزا در آتش است	جادوی او به فکر فسون کسی مباد
وحشی هزار بادیه دورم ز کعبه کرد	این بخت بد که راهنمون کسی مباد
