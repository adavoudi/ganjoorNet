هرکه آسودگی از عالم امکان جوید	ثمر از بید و گل از خار مغیلان جوید
نتوان در حرم و دیر خدا را جستن	مگر این گنج کسی در دل ویران جوید
نیست جز دست تهی حاصل آن غواصی	که درین نه صدف آن گوهر غلطان جوید
هست امید که نومید نگردد آن کس	که ترا در دل و در دیده حیران جوید
سبز چون خضر ز زنگار خجالت گردد	زندگی هر که ز سرچشمه حیوان جوید
رام گشتن طمع از آهوی وحشی دارد	مردمی هرکه ازان نرگس فتان جوید
طلب گوهر شهوار نماید ز حباب	هرکه حق را ز سراپرده امکان جوید
نتوان قطع امید از رگ جان صائب کرد	چون رهایی دل ازان زلف پریشان جوید؟
