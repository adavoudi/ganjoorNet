از سر من مغز را سودا برون می آورد	زور این می پنبه از مینا برون می آورد
خرده از سنگین دلان نتوان به همواری گرفت	این شرر را آهن از خارا برون می آورد
کوچه زنجیر بن بست است در ظاهر، ولی	هر که رفت آنجا سر از صحرا برون می آورد
بر سبکباران بود موج خطر باد مراد	کف گلیم خویش از دریا برون می آورد
از تماشا دیده هر کس که بر عبرت بود	از حباب پوچ گوهرها برون می آورد
سر برآرد همچو سوزن از گریبان مسیح	رهروان را هر که خار از پا برون می آورد
از قضا نتوان به دست و پای کوشش شد خلاص	ماهیان را کی پر از دریا برون می آورد؟
خون ابر رحمت از لبهای خشک آید به جوش	باده را پیمانه از مینا برون می آورد
نامه شوق مرا هر کس گذارد در بغل	چون کبوتر بال و پر از پا برون می آورد
نیست صائب در زمین شور باران را اثر	از کدورت کی مرا صهبا برون می آورد؟
