در سیه خانه افلاک، دل روشن نیست	اخگری در ته خاکستر این گلخن نیست
دل چو بیناست، چه غم دیده اگر نابیناست؟	خانه آینه را روشنی از روزن نیست
راستی عقده گشاینده اسرار دل است	شمع را حوصله گریه فرو خوردن نیست
روزی خاک شود دل چو گرانجان افتاد	منزل پای گرانخواب به جز دامن نیست
گوهر از گرد یتیمی نشود خاک نشین	دل اگر زنده بود هیچ غم از مردن نیست
دشمن آن است که پوشیده کند خصمی خویش	خصم چون کینه خود فاش کند دشمن نیست
عاقبت راز مرا سینه به صحرا انداخت	خاک را حوصله دانه نهان کردن نیست
دیده شوخ ترا آینه در زنگارست	ورنه یک سبزه بیگانه درین گلشن نیست
به همین موج ز آمد شد خود بیخبرست	هیچ کس را خبر از آمدن و رفتن نیست
نیست در قافله ریگ روان پیش و پسی	مرده بیچاره تر از زنده درین مسکن نیست
سفلگان را نزد چرخ چو نیکان بر سنگ	محک سیم و زر از بهر مس و آهن نیست
حرص هر ذره بما را به جهانی انداخت	مور خود را چو کند جمع، کم از خرمن نیست
مردم پاک گهر با همه کس می سازند	آب را سرکشی از خار و خس گلشن نیست
دل نازک به نگاه کجی آزرده شود	خار در دیده چو افتاد کم از سوزن نیست
صائب از اطلس گردون گله بی انصافی است	سرو این باغچه را برگ دو پیراهن نیست
