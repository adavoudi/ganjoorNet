خط نارسته ز لعل لب دلبر پیداست	رشته از صافی این دانه گوهر پیداست
گر چه ز آیینه روشن ننماید جوهر	خط نارسته ازان چهره انور پیداست
مهر و کین می شود از صفحه سیما ظاهر	صافی و تیرگی آب ز گوهر پیداست
آه گرمی که گره در دل پر خون من است	همچو داغ از جگر لاله احمر پیداست
می کند گل ز جبین، تیرگی و صافی دل	در کدو هر چه نهفته است، ز ساغر پیداست
چشم بد دور ازان سلسله زلف دراز!	که ز هر حلقه او عالم دیگر پیداست
ندهد حسن گلوسوز امان عاشق را	خامی آتش سوزان ز سمندر پیداست
جنت نسیه بود نقد، دل روشن را	عکس فردوس ازین چشمه کوثر پیداست
نشد از کوه غم و درد، دل من ساکن	شور دریا ز گرانسنگی لنگر پیداست
لب اظهار گشودن، ثمر خامیهاست	سوز عشق از لب خشک و مژه تر پیداست
صاف کن سینه اگر ذوق تماشا داری	که ازین آینه، آفاق سراسر پیداست
پرده معنی روشن نشود صائب لفظ	عالم آشوبی ازان زلف معنبر پیداست
