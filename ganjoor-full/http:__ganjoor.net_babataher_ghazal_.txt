دلا در عشق تو صد دفترستم	که صد دفتر ز کونین ازبرستم
منم آن بلبل گل ناشکفته	که آذر در ته خاکسترستم
دلم سوجه ز غصه وربریجه	جفای دوست را خواهان ترستم
مو آن عودم میان آتشستان	که این نه آسمانها مجمرستم
شد از نیل غم و ماتم دلم خون	بچهره خوشتر از نیلوفرستم
درین آلاله در کویش چو گلخن	بداغ دل چو سوزان اخگرستم
نه زورستم که با دشمن ستیزم	نه بهر دوستان سیم و زرستم
ز دوران گرچه پر بی جام عیشم	ولی بی دوست خونین ساغرستم
چرم دایم درین مرز و درین کشت	که مرغ خوگر باغ و برستم
منم طاهر که از عشق نکویان	دلی لبریز خون اندر برستم
