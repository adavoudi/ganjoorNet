یاران خدای را به سوی او گذر کنید	باشد کش این خیال ز خاطر بدر کنید
در ما ز دست آتش و بر عزم رفتن است	چون آه ما زبان خود آتش اثر کنید
آتش زبان شوید و بگویید حال ما	هنگام حال گفتن ما دیده تر کنید
از حال ما چنانکه درو کارگر شود	آن بی‌محل سفر کن ما را خبر کنید
منعش کنید از سفر و در میان منع	اغراق در صعوبت رنج سفر کنید
گر خود شنید جان ز من و مژده از شما	ور نشنود مباد که اینجا گذر کنید
وحشی گر این خبر شنود وای بر شما	از آتش زبانه کش او حذر کنید
