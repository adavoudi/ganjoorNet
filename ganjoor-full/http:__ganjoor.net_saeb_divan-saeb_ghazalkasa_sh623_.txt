نمی توان ز سخن ساختن خموش مرا	که چون صدف ز دهان است رزق گوش مرا
اگر چه صحبت من غم زداست همچو شراب	به روی تلخ، حریفان کنند نوش مرا
ز آفتاب بود روشناییم چون لعل	نمی توان به نفس ساختن خموش مرا
مرا ز کوی خرابات پای رفتن نیست	مگر به خانه برد محتسب به دوش مرا
نکرده بود تماشا هنوز قامت راست	که شد خرام تو سیلاب عقل و هوش مرا
چنان ز سردی عالم فسرده دل شده ام	که روی گرم نمی آورد به جوش مرا
چنان ز تنگی این بوستان در آزارم	که صبح عید بود روی گلفروش مرا
خوشم به صحبت بلبل که می برد صائب	به سیر عالم دیگر ز هر خروش مرا
