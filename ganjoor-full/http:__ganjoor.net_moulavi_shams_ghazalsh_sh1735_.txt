به گوش من برسانید هجر تلخ پیام	که خواب شیرین بر عاشقان شده‌ست حرام
بکرد بر خور و بر خواب چارتکبیری	هر آن کسی که بر او کرد عشق نیم سلام
به من نگر که بدیدم هزار آزادی	چو عشق را دل و جانم کنیزک است و غلام
عظیم نور قدیم است عشق پیش خواص	اگر چه صورت و شهوت بود به پیش عوام
دلم چو زخم نیابد رود که توبه کند	مخند بر من و بر خود کدام توبه کدام
زهی گناه که کفر است توبه کردن از او	نه پس طریق گریز و نه پیش جای مقام
به چار مذهب خونش حلال و ریختنی	از آنک عشق نریزد به غیر خون کرام
بکش مرا که چو کشتی به عشق زنده شدم	خموش کردم و مردم تمام گشت کلام
