اگرچه زیب سرش افسر و کلاهی نیست	گدای کوی تو کمتر ز پادشاهی نیست
بخواب رفته جوانان و مرده دل پیران	نصیب سینهٔ کس آه صبحگاهی نیست
به این بهانه بدشت طلب ز پا منشین	که در زمانهٔ ما آشنای راهی نیست
ز وقت خویش چه غافل نشسته ئی دریاب	زمانه ئی که حسابش ز سال و ماهی نیست
درین رباط کهن چشم عافیت داری	ترا به کشمکش زندگی نگاهی نیست
گناه ما چه نویسند کاتبان عمل	نصیب ما ز جهان تو جز نگاهی نیست
بیا که دامن اقبال را بدست آریم	که او ز خرقه فروشان خانقاهی نیست
