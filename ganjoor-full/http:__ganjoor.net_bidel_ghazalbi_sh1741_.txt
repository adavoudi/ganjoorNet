خودسر ز عافیت به تکلف برید و بس	آهی‌ که قد کشید به دل خط‌ کشید و بس
راه تلاش دیر و حرم طی نمی‌شود	باید به طوف آبلهٔ پا رسید و بس
جمعی‌ که در بهشت فراغ آرمیده‌اند	طی‌ کرده‌اند جادهٔ دشت امید و بس
دل با همه شهود ز تحقیق پی نبرد	آیینه آنچه دید همین عکس دید و بس
ناز سجود قبلهٔ توفیق می‌کشیم	زین‌ گردنی‌ که تا سر زانو خمید و بس
محمل‌کشان عجز، فلکتاز قدرتند	تا آفتاب سایه به پهلو دوید و بس
عیش بهار عشق ز پهلوی عجز نیست	در باغ نیز، شمع‌ گل از خویش چید و بس
ما را درین ستمکده تدبیر عافیت	ارشاد بسمل است‌ که باید تپید و بس
هیهات راه مقصد ما وانموده‌اند	بر جاده‌ای‌ که هیچ نگردد پدید و بس
خواندیم بی‌تمیز رقمهای خیر و شر	از نامه‌ای که بود سراسر سفید و بس
رفع تظلم دم پیری چه ممکن است	هرجا رسید صبح‌ گریبان د‌رید و بس
بیدل پیام وصل به حرمان رساندنی‌است	موسی برون پرده ندیدن شنید و بس
