منظور من آن موی میان است و میان نیست	رزق من ازان تنگ دهان است و دهان نیست
فریاد که آن دلبر شیرین سخن از شرم	چون غنچه سراپای زبان است و زبان نیست
از بوالعجبیهاست که شیرینی عالم	مستور در آن تنگ دهان است و دهان نیست
این با که توان گفت که سررشته جانها	وابسته به آن موی میان است و میان نیست؟
فریاد که از بی دهنی درد دل ما	وقوف به تقریر زبان است و زبان نیست
نوری که بود روشن ازو دیده عالم	چون مهر جهانتاب عیان است و عیان نیست
آن جام جهانی که جهان در طلب اوست	از دیده ادراک نهان است و نهان نیست
هر چند که با هم نشود سیر و سکون جمع	در صلب گهر، آب روان است و روان نیست
از بی بصری در نظر تنگ خسیسان	یوسف به زر قلب گران است و گران نیست
آن پیر سیه دل که مقید به خضاب است	در چشم خود از جهل جوان است و جوان نیست
این طرفه که صائب دل صد پاره ما را	شیرازه ازان موی میان است و میان نیست
