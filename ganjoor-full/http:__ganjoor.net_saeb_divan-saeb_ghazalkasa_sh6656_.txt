ای در آتش از هوایت نعل هر سیاره ای	از بیابان تمنای تو خضر آواره ای
می تواند مهربان کرد آن دل بی رحم را	آن که سازد آب و آتش جمع در هر خاره ای
بی قراری گر کند معذور باید داشتن	هر که دارد در گریبان چون دل آتشپاره ای
در شکست ماست حکمت ها که چون کشتی شکست	غرقه ای را دستگیری می کند هر پاره ای
در سخن پیچیده ام زان رو که چون طفل یتیم	غیر اشک خود ندارم مهره گهواره ای
قطع کن امید صائب یارب از اهل جهان	چند جوید چاره خود را ز هر بیچاره ای؟
