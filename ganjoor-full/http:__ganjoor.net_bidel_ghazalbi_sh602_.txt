بازم به دل نوید صفایی رسیده است	از پیشگاه آینه صبحی دمیده است
این صیدگاه‌کیست‌که از جوش‌کشتگان	بسمل چو رنگ در جگر خون تپیده است
گل جام خود عبث به شکستن نمی‌دهد	صاف طرب به شیشهٔ رنگ پریده است
جرأت‌کجا و من زکجا لیک چاره نیست	نقاش دامن توبه دستم کشیده است
تا غنچهٔ توبند قبا باز می‌کند	آغوشها چو صبح‌گریبان دریده است
غافل مباش از دل یأس انتخاب من	این قطره ازگداز دو عالم چکیده است
داغم ز رنگ عجزکه با آن فسردگی	بی‌منت قدم به شکستن رسیده است
لیلی هنوز دام سرانجام می‌دهد	غافل‌که‌گرد وادی مجنون رمیده است
هر دم چوگوهر ازگره خویش می‌رویم	پرواز حیرت انجمنان آرمیده است
صورت نگار انجمن بی‌نیازی‌ام	در ششجهت تغافلم آیینه چیده است
بیدل تجردم علم‌شان نیستی‌ست	این‌خامه خط به‌صفحهٔ هستی‌کشیده است
