پیر کعنان چمنی گوشه ی بیت الحزن است	هر کجا بوی گلی باد رساند چمن است
هر که از بندگی خویش مرا باز خرد	بنده ی اویم اگر زاهد و گر برهمن است
حد حسن تو به ادراک نشاید دانست	این سخن نیز به اندازه ی ادراک من است
هر کسی را قدم ما نبود در ره عشق	هر که در جامه ی ما بود گدای کفن است
عشق از آدم و حوا متولد شده است	تازه بر خاسته این شعله آتش کهن است
صله شعر به عرفی شکر آرد طوطی	خبرش نیست که او طوطی شکر شکن است
