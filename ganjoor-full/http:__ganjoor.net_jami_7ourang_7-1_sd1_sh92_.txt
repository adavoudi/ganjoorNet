هست اسم وجود حق رحمان	باعتبار العموم للاعیان
رحمتی در کمال بسط و سعت	مستفاد از «و رحمتی و سعت »
نیست غیر از وجود عام مفاض	بر حقایق ز واهب فیاض
اسم رحمان ازان بود مشتق	لفظ او خاص و معنیش مطلق
لفظ او بی وقوع سهو و غلط	می شود بر خدا مقول فقط
لیک معنیش شامل و عام است	کون را گشته خوان انعام است
عکس اینست حکم اسم رحیم	باعتبار الخصوص و التعمیم
هست اسم وجود حق اما	متخصص به موجب اشیا
بخشد از خوان رحمت القصه	طالبان وجود را حصه
لفظش افتاد بی خلاف و شقاق	بر حق و خلق جایزالاطلاق
