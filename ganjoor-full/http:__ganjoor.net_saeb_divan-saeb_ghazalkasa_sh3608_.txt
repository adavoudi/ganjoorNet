حسن را حلقه خط مانع رفتن نشود	نور خورشید، نظربند ز روزن نشود
نبرد خنده ظاهر ز دل تنگ ملال	غنچه را دل تهی از خون به شکفتن نشود
باد دستان ز گرانباری زر آزادند	سنگ یک لحظه فزون بار فلاخن نشود
می شود خرده جانها یکی از وصل هزار	آه اگر دانه من واصل خرمن نشود
دل روشن ز هوادار نبالد بر خویش	شعله ور آتش یاقوت ز دامن نشود
صبح خورشید جهانتاب بود چشم سفید	چشم یعقوب محال است که روشن نشود
چاه خس پوش خطر بیش ز رهزن دارد	دوربین امن ز همواری دشمن نشود
برمیاور سر دعوی ز گریبان غرور	که علم کس به کمال از رگ گردن نشود
سوز دل کم نشد از تیغ شهادت صائب	آتش سنگ خموش از نم آهن نشود
