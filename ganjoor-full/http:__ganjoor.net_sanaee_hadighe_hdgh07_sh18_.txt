چندگویی ز چرخ و مکر و فنش	به خدای از کری کند سخنش
چیست چرخ و زمین فراز و مغاک	جامهٔ سبز و دامنی پر خاک
شب صد چشم چیست محتالی	روز یک چشم چیست دجّالی
زشت باشد به خاصه از ابدال	جز به عبرت نظارهٔ دجّال
روز و شب را به سوی زیرک و غمر	تحفه از وی غمست و غارت عُمر
چیست چنبر سپهر دهر افروز	رسن پیسه چیست جز شب و روز
در فگندت به چنبر گردن	بهر کشتن زمانه پیسه رسن
زده مار فلک ترا به ستیز	هست پیسه رسن ازو بگریز
در غم زرّ سرخ و سیم سره	سبلتت سبز گشت همچو تره
تره سبز و پر آب و رنگینست	سر کینش ز پای سرگینست
