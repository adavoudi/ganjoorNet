هر که به خویشتن رود ره نبرد به سوی او	بینش ما نیاورد طاقت حسن روی او
باغ بنفشه و سمن بوی ندارد ای صبا	غالیه‌ای بساز از آن طره مشک بوی او
هر کس از او به قدر خویش آرزویی همی‌کنند	همت ما نمی‌کند زو به جز آرزوی او
من به کمند او درم او به مراد خویشتن	گر نرود به طبع من من بروم به خوی او
دفع زبان خصم را تا نشوند مطلع	دیده به سوی دیگری دارم و دل به سوی او
دامن من به دست او روز قیامت اوفتد	عمر به نقد می‌رود در سر گفت و گوی او
سعدی اگر برآیدت پای به سنگ دم مزن	روز نخست گفتمت سر نبری ز کوی او
