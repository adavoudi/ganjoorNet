با شکرخنده خوبان، نمک یاری نیست	گل این باغچه را رنگ وفاداری نیست
آنچنان داد ستم ده که خجالت نکشی	خنده بر تیغ زند زخم اگر کاری نیست
بوی خون از دهن شیشه می می آید	عالمی امن تر از عالم هشیاری نیست
یک دم از رشک تو آرام ندارد خورشید	هیچ دردی بتر از غیرت همکاری نیست
خوبی پرده نشینان به نگاهی برود	یوسفی را نخرد عشق که بازاری نیست
می زنم بوسه به نقش قدم او صائب	بیش ازین شوق مرا طاقت خودداری نیست
