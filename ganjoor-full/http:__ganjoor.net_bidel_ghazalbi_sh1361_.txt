مصوران به هزار انفعال پیوستند	که طرهٔ تو کشیدند و خامه نشکستند
ز جهل نسبت قد تو می‌کنند به سرو	فضول چند که پامال فطرت پستند
به رنگ عقد گهر وا نمی‌توان کردن	دلی‌که در خم زلف تواش گره بستند
ز آفتاب گذشته است مد ابروبت	کمانکشان زه ناز پر زبردستند
دماغ‌سوختگان بیش از این وفا نکند	سپندها به صد آهنگ یک صدا جستند
ز شام ما مکش ای حسرت انتظار سحر	به دور ما قدح آفتاب بشکستند
در این محیط ادب کن ز خودنمایی‌ها	حباب و موج همان نیستند اگر هستند
ادب ز مردمک دیده می‌توان آموخت	که ساکنند اگر هوشیار اگر مستند
ز وضع شمع خموش این نوا پرافشان است	که شعله‌ها همه خود را به داغ دل بستند
به ذوق وحشت آن قوم سوختم بیدل	که ناله‌وار چو برخاستند، ننشستند
