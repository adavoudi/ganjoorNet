روی در کعبه این کاخ کبود آمده ایم	چون کواکب به طواف و به درود آمده ایم
در پناه علم سبز تو با چهره زرد	به تظلم ز بر چرخ کبود آمده ایم
تا که مشکین شود آفاق به انفاس نسیم	سینه ها مجمره عنبر و عود آمده ایم
پای این کاخ دل افروز همایون درگاه	چون فلک با سر تعظیم و سجود آمده ایم
پای بند سر زلفیم و پی دانه خال	چون کبوتر ز در و بام فرود آمده ایم
شاهدی نیست در آفاق به یک روئی ما	که به دل آینه غیب و شهود آمده ایم
بلبلانیم پر افشانده به گلزار جمال	وز بهار خط سبزت به سرود آمده ایم
سرمه عشق تو دیدیم و ز زهدان عدم	کورکورانه به دنیای وجود آمده ایم
شهریارا به طرب باش که از دولت عشق	فارغ از وسوسه بود و نبود آمده ایم
