زین نه صدف به روشنی دل گذشته ام	چون بحر بیکنار ز ساحل گذشته ام
مجنون به گرد من نرسد در گذشتگی	چون گردباد، راست ز محمل گذشته ام
از دیر و کعبه نیست خبر رهرو مرا	چون برق بر سیاهی منزل گذشته ام
دلبستگی به سایه مرا سنگ ره شده است	چون سرو و بید اگر چه ز حاصل گذشته ام
صید زبون چه عذر تواند ز تیغ خو است؟	در حشر چشم بسته ز قاتل گذشته ام
ظلم است بنده کردن آزادگان به جود	از راه رحم، خشک ز سایل گذشته ام
چون موج، قدردانی دریاست مطلبم	گاهی اگر به دامن ساحل گذشته ام
سایل به بی نیازی من نیست در جهان	لب بسته بارها ز در دل گذشته ام
صائب شده است سرمه نفس در گلوی من	تا از حجاب عالم باطل گذشته ام
