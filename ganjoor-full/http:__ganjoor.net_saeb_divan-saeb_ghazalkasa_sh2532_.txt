چون کسی در دل خیال آن کمر پنهان کند؟	نیست ممکن رشته را کس در گهر پنهان کند
می نماید تلخی بادام آخر خویش را	گرچه شیرین کار او را در شکر پنهان کند
نیست ایمن هیچ سرسبزی چشم شور خلق	روی خود چون خضر از مردم مگر پنهان کند
از خم چوگان گردون گوی بیرون برده است	در گریبان تأمل هر که سر پنهان کند
صبر و طاقت برنمی آید به کوه درد و غم	قاف را عنقا چسان در زیر پر پنهان کند؟
خودنمایی لازم افتاده است درد عشق را	لاله نتوانست داغی در جگر پنهان کند
حال ما دردی کشان بر هیچ کس پوشیده نیست	بحر چون از دیده ها دامان تر پنهان کند؟
خرده راز محبت پرده سوز افتاده است	سنگ نتوانست در دل این شرر پنهان کند
می تراود گریه از رخسار اهل درد را	آب هیهات است خود را در گهر پنهان کند
می شود روشن زآتش بوی هر هیزم که هست	نیست ممکن عیب خود کس در سفر پنهان کند
از فریب خال او ایمن مشو صائب که حسن	در دل هر دانه ای دام دگر پنهان کند
