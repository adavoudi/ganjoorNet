رفت با بهلول هارون الرشید	سوی گورستان بر خاکی رسید
کلهٔ دیدند خشک آن کسی	مرغ در وی خانه بنهاده بسی
کرد هارونش ازان کله سؤال	گفت بهلولش که پنهان نیست حال
بوده است این مرد سر انداخته	در کبوتر باختن جان باخته
مرد چون در دوستی این بمرد	چون بشد با خویشتن هم این ببرد
چون نرفتست این هوس از سر برونش	بیضهٔ مرغست در کله کنونش
هم دماغش بر کبوتر بازیست	خاک گشته همچنان در بازیست
از هوس گر کله خاکستر شود	می ندانم تا هنوز از سر شود
هرچه در دنیا خیالت آن بود	تا ابد راه وصالت آن بود
کار بر خود از امل کردی دراز	بند کن پیش از اجل از خویش باز
ورنه در مردن نه آسان باشدت	هر نفس مرگی دگر سان باشدت
جمله در باز و فرو کن پای راست	گر کفن را هیچ نگذاری رواست
