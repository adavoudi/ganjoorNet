مبشر آمد و اخبار فتح ختلان داد	نشاط باده کن ای خسرو خراسان شاد
درخت رقص‌کنان گشت و مرغ نعره‌زنان	چو برد مژدهٔ فتحت به باغ و بستان باد
تویی که هرچ بخواهی خدات آن بدهد	بدان دلیل کزو هرچه خواستی آن داد
تویی که تیغ تو چون سیل خون برانگیزد	کنند انجم و ارکان ز روز طوفان یاد
به عون عدل تو از شیر و یوز بستانند	گوزن و آهو در بیشه و بیابان داد
ز سنگ ریز در تست دست دریا پر	ز فتح باب کف تست ابر نیسان راد
جهان ز خصم تو مخذول‌تر نیابد کس	مگر ز مادر محنت برای خذلان زاد
چنانکه نصرت دین می‌کنی ز رایت و رای	به هرچه روی نهی ناصر تو یزدان باد
