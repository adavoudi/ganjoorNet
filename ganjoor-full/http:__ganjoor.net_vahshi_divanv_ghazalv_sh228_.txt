شده‌ام سگ غزالی که نگشته رام هرگز	مگسی ز انگبینش نگرفته کام هرگز
ز فروغ آفتابی شب خویش روز خواهم	که شبی ز خانه بیرون ننهاده گام هرگز
هوس پیاله خوردن بودم به خردسالی	که کسی نگفته پیشش ز شراب و جام هرگز
چو حدیث من بر آید کند آنچنان تغافل	که مگر به عمر خویشم نشینده نام هرگز
به رهت مقام کردم ، نگذاشتی مقیمم	به اسیر خود نبودی تو در این مقام هرگز
به شکنج طره او دل وحشی است مایل	که خلاصیش مبادا ز بلای دام هرگز
