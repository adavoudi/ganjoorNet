مائیم و می صحبت رندان خرابات	سرگشته در آن کوچه چو رندان خرابات
میخانهٔ ما وقف و سبیل است به رندان	جاوید به فرمودهٔ سلطان خرابات
مستیم و خرابیم و سر از پای ندانیم	دل داده و جان نیز به جانان خرابات
خوانی است خرابات نهاده بر رندان	خوردیم بسی نعمت از این خوان خرابات
جمعی ز سر زلف بتی گشته پریشان	جمعیت از آن یافت پریشان خرابات
ذوقی که دلم راست به عالم نتوان گفت	این ذوق طلب کن تو ز یاران خرابات
در کوی خرابات نشستیم به عشرت	با سید سرمست و حریفان خرابات
