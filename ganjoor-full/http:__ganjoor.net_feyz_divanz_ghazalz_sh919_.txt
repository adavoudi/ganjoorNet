در دیده‌ام چه نور روانست آن یکی	این طرفه تر ز دیده نهان است آن یکی
ارباب حسن اگر چه بدل جای کرده‌اند	لیکن تن‌اند جمله و جانست آن یکی
گاهی باین و گاه بآن میرود گمان	هم این و آن نه این و نه آنست آن یکی
هم او جهان و هم ز جهان برتر است او	چون با تو جان که جان جهانست آن یکی
در دائره زمان و مکان زو نشان مجو	بالاتر از زمان و مکانست آن یکی
تا چند گوش بر خبر و چشم بر دلیل	بگشای چشم دل که عیانست آن یکی
تاکی از ین و آن طلبی آنکه با تو هست	بگذر ز این و آن که همانست آن یکی
در شأن آن یکی ببیان گفتگو مکن	برتر ز گفتگو و بیانست آن یکی
خاموش باش فیض که از وصف برتر است	دیگر مگو چنین و چنانست آن یکی
