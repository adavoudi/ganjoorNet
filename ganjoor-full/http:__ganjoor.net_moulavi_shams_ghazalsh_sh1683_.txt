من که حیران ز ملاقات توام	چون خیالی ز خیالات توام
به مراعات کنی دلجویی	اه که بی‌دل ز مراعات توام
ذات من نقش صفات خوش توست	من مگر خود صفت ذات توام
گر کرامات ببخشد کرمت	مو به مو لطف و کرامات توام
نقش و اندیشه من از دم توست	گویی الفاظ و عبارات توام
گاه شه بودم و گاهت بنده	این زمان هر دو نیم مات توام
دل زجاج آمد و نورت مصباح	من بی‌دل شده مشکات توام
ای مهندس که تو را لوحم و خاک	چون رقم محو تو و اثبات توام
چه کنم ذکر که من ذکر توام	چه کنم رای که رایات توام
سنریهم شد و فی انفسهم	هم توام خوان که ز آیات توام
