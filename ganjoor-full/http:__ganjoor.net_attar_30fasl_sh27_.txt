شنیدستم ز دانایان اسرار	که در جنگ احد سلطان کرار
یکی تیری چه تیر نوک پیکان	به پای مرتضی گردید پنهان
میان استخوان پنهان همی بود	علی از درد آن نالان همی بود
ز بیرون کردنش بودند عاجز	ز دردش مرتضی می‌کرد پرهیز
به پیش مصطفی جراح برگفت	که شد پیکان او با استخوان جفت
بباید پای او بشکافت اکنون	که تا آید ز پایش تیر بیرون
نمی‌شاید مرا این کار کردن	چنان دردی بپای او نهادن
نبی گفتا بدست ماست درمان	بسازم بر تو این دشوار آسان
به هنگامی که حیدر در نماز است	چنان مستغرق دریای راز است
که او را از کس و از خود خبر نیست	غم پیکان و هم درد دگر نیست
بزن چاک و بکش پیکان ز پایش	که گشته غرق دریای رضایش
چو بشنید این سخن را از پیمبر	بشد جراح تا نزدیک حیدر
ستاده دید شه را در نماز او	بحق برداشته روی نیاز او
بپای شه در افتاد و ثنا گفت	هزاران شاه دین را مرحبا گفت
شکافی زد بپای شاه مردان	ز خود بیخود برون آورد پیکان
جراحت را بزد دارو و بر بست	برفت آنگاه جراح سبکدست
به نزد مصطفی آمدکه این راز	بلطف و مرحمت با من بگو باز
بگفتا او بحق چون وصل دارد	چه پروائی ز فرع و اصل دارد
چنان مستغرقست در ذات یزدان	که اورا نه خبر از جسم و از جان
نه پروای زمین و آسمانش	نه فکر این جهان و آن جهانش
چه رو آرد بدرگاه خداوند	ببرد از وجود خویشتن پیوند
اگر زیر و زبر گردد دو عالم	نگرداند سر از درگاه آن دم
همه با حق بود گفت و شنودش	برای حق بود جود و سجودش
بدین معنی خوش و خورسند باشد	مر او را با خدا پیوند باشد
چنین باید عبادت مر خدا را	چنین میر و طریق مرتضی را
کسی را کین عبادت یار باشد	دلش منزلگه دلدار باشد
چنین میکن عبادت ای برادر	ولی میدار در دل حب حیدر
اگر صد سال باشی در عبادت	نیابی تا بشاه دین ارادت
عبادت آن زمان حق را قبول است	که در دل حب اولاد رسول است
امیرالمؤمنین را گربدانی	بیابی در حقیقت کامرانی
بنورش راهبر شو در معانی	که تا اسرار یزدانی بدانی
بدو واصل شوی چون بحر و قطره	بیابی از وجود خویش بهره
بنورش زندهٔ جاوید باشی	بمعنی بهتر از خورشید باشی
دگر پرسی که علم دین کدامست	معلم در ره و آیین کدامست
