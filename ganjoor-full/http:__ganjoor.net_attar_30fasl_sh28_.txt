حقیقت علم ودانش علم دین است	بدان تو علم ما حقل الیقین است
بظاهر علم دین باید شنیدن	معانی باید از آن راه دیدن
چه دانی علم باطن راه یابی	بهر چیزی دل آگاه یابی
ز علم ظاهری رنجور گردی	ز علم باطنی منصور گردی
ز علم ظاهری گردی پریشان	ز علم باطنی یابی تو ایمان
ز علم ظاهری جز قال نبود	زعلم باطنی جز حال نبود
بسوی علم قرآن راه میجو	ز معنایش دل آگاه میجو
ز قرآن اهل ظاهر را بود پوست	تو از قرآن طلب کن مغز ای دوست
نمی‌دانند حقیقت معنی آن	تو معنی می‌طلب از علم قرآن
حقیقت معرفت دان علم حق را	بخوان در نزد دانا این سبق را
ز دانایان طلب کن علم دینی	ز دانایان همه مقصود بینی
زمین و آسمان و جمله اشیاء	چه خشخاشی بود در پیش دانا
از این خشخاش ای نادان تو چندی	سزد گر بر سبیل خود بخندی
تو خود را ای برادر نیست میدان	که هستی را نزیبد هیچ رحمن
بهستی علی گر هست باشی	ز جام وحدت حق مست باشی
چه گشتی عارف حق علم دانی	پس آنگه این معانی خوش بخوانی
تو خود را گر شناسی علم دین است	حقیقت علم را معنی همین است
اگر صد قرن در عالم شتابی	به خود رائی تو علم دین نیابی
ترا رهبر بعلم دین رساند	ز پستیت بعلیین رساند
بسوی علم معنی ره نماید	ز علم معرفت آگه نماید
بجوهر ذات گفتم این معانی	تو می‌باید که این معنی بدانی
سخن باشد میان عارفان در	ولی خر مهره باشد در جهان پر
سخن را معنیش داند سخندان	چه خرمهره بود در پیش نادان
ز یمن همت مردان دانا	ز فیض خدمت پیران بینا
من از نور خدا آگاه گشتم	چه خاک باب باب الله گشتم
نباشد عارف و معروف جزوی	زهی دولت اگر بردی باو پی
چه دانستی بمعنی مرتضی را	شدی عارف ره و رسم هدا را
کرا قدرت بعلم مرتضی هم	که گوید سر لو کشف الغطا هم
کرا قدرت که گوید حق بدیدم	بمعنی در ره وحدت رسیدم
بغیر مظهر حق شاه مردان	که او باشد خداخوان و خدادان
خدا را هم خداوند حقیقت	برونست این بمعنی از شریعت
بگفتا مصطفی قولم شریعت	بود فعل شما امر طریقت
حقیقت بحر فیض مرتضی دان	علی من من علی دان ای مسلمان
علی جان من و من جان اویم	علی زان من و من زان اویم
نداند جز علی علم لدنی	که او برتر بود از هرچه بینی
گهی پنهان بود گه آشکارا	بدستش موم گشته سنگ خارا
طریق علم او ما را رفیق است	درین ره لطف او ما را شفیق است
سراسر این کتب اسرار شاه است	بمعنی هر دو عالم را پناهست
مکن در نزد جاهل آشکارا	ولی پنهان مکن در نزد دانا
ز دست جانشینان پیمبر	بسی آزاد دیدند آل حیدر
مرا عباسیان بسیار خواندند	که تا اسرار دین من بدانند
نمودم دین خود پنهان چو عنقا	نمودم همچو جابلقا و بلسا
اگر اسرار دین را باز گویم	بنزد عارفان این راز گویم
طریق دین حق پنهان نکوتر	میان عاشقان عرفان نکوتر
تو این اسرار چون خوانی ندانی	طریق دین یزدانی ندانی
مینداز این کتب در نزد نادان	نداند مرد نادان امر یزدان
اگر تو این کتب از دست دادی	بطعن جاهلان اندر فتادی
از این جوهر بدانی رمز اسرار	به بینی در حقیقت روی دلدار
چه دیدی سر او خاموش میباش	ز سر تا پا سراسر گوش می‌باش
ز بعد این کتب مظهر طلب دار	ازو پیدا شود اسرار آن یار
ازو معلوم گردد علم پنهان	ازو پیدا شود اسرار جانان
ازو گردی معلم در معانی	طریق علم یزدانی بدانی
ازو مقبول خاص و عام گردی	ازو پخته شوی گر خام گردی
ازو بینی مقام قرب حیدر	ازو نوشی شراب حوض کوثر
ازو یابی تو هم ایمان و هم دین	به کام تو شود هم آن و هم این
مرا مظهر بود چشم کتب‌ها	ازو ظاهر شود پنهان و پیدا
از آدم تا باین دم سر وحدت	درو بینی ز راه علم و حکمت
ازو مقصود هر دو کون حاصل	ازو گردی براه شاه مقبل
درو معنی جعفر شاه باشد	درو معنی الالله باشد
تو را در دین احمد مقتدا اوست	تو را رهبر بسوی مرتضا اوست
ترا اودر مقام حق رساند	بسوی وحدت مطلق رساند
ترا آگاه گرداند ز اسرار	ولی از جاهلان او را نگه دار
ترا ایمن کند از خیر و از شر	رسی اندر مقام قرب حیدر
ز دین خویش بر خوردار باشی	بمعنی واقف اسرار باشی
ترا یاری به از جوهر نباشد	که در هر کان بدان گوهر نباشد
چه مظهر یافتی در وی نظر کن	محبان علی را زان خبر کن
در او بینی تو جوهرهای بسیار	بود هر بیت او لؤلؤی شهوار
ولی ازجوهر دنیا حذر کن	به جوهر خانهٔ دریا سفر کن
که تا بینی که غواصان کیانند	میان دیدهٔ بینا عیانند
در آن بحرند غواصان طلبکار	کزین دریا برآرند در شهوار
اگر غواص نبود در که آرد	همان باران رحمت بر که بارد
دلیلانند غواصان این بحر	که درمی‌آورند از بحر یک سر
محمد بود غواص شریعت	علی غواص دریای حقیقت
برآورد حیدر از دریا بسی در	که شد دامان اهل الله ازو پر
میان عارفان عشق در کار	زهی سودای روح افزای عطار 
