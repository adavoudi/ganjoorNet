قامتت خم گشت و پشتت بار طاعت برنداشت	چهره بی شرمیت رنگ خجالت برنداشت
شد بناگوشت سفید و بخت خواب آلود تو	در چنین صبحی سر از بالین غفلت برنداشت
پایت از رفتار ماند و پایی ننهادی به راه	ریخت دندان و لبت زخم ندامت برنداشت
با وجود رعشه پیری، کف لرزان تو	از گریبان تعلق دست رغبت برنداشت
هر که در فصل بهاران دانه اشکی نریخت	وقت خرمن خوشه ای جز آه حسرت برنداشت
در چنین هنگامه ای صائب دل بی شرم تو	پشت بیدردی ز دیوار فراغت برنداشت
