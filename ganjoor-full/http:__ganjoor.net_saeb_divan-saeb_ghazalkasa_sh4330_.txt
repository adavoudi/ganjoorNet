چشمی که مقید به نظر باز نگردد	چون دیده آیینه سخنساز نگردد
آغاز ترا رتبه انجام کمال است	انجام تو چون بهتر از آغاز نگردد
من حرف ز عشاق زنم او ز مخالف	طنبور من و عقل به هم ساز نگردد
هر کس شنود نغمه داودی زنجیر	پروانه هر شعله آواز نگردد
ای وای اگر طایر رم کرده جان را	خالش گره رشته پروانه نگردد
هرگز ز کمانخانه ابروی مکافات	تیری نگشایم که به من باز نگردد
هرگز نچکد از الف خامه صائب	یک نقطه که خال لب اعجاز نگردد
