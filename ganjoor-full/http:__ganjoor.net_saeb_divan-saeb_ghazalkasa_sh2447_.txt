بر زمین از ناز زلف او چو دامان می کشد	بوی پیراهن سر خود در گریبان می کشد
طره شمشاد را در خاک و خون خواهم کشید	شانه پردستی در آن زلف پریشان می کشد
گر خزان بر چهره رنگی دارد از گلزار عشق	انتقام عندلیبان از گلستان می کشد
ما سبکروحان به بوی سیب غبغب زنده ایم	سبزه ما آب از چاه زنخدان می کشد
تا نمی باقی بود در جویبار آبله	پای ما کی دست از خار مغیلان می کشد؟
یاد مژگان تو هر شب در حریم سینه ام	شانه از نشتر به زلف رشته جان می کشد
در حریم خلد اگر با حور همزانو شود	خاطر صائب به خوبان صفاهان می کشد
