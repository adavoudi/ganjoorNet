گر چه از وعدهٔ احسان فلک پیر شدیم	نعمتی بود که از هستی خود سیر شدیم
نیست زین سبز چمن کلفت ما امروزی	غنچه بودیم درین باغ، که دلگیر شدیم
گر چه از کوشش تدبیر نچیدیم گلی	اینقدر بود که تسلیم به تقدیر شدیم
دل خوش مشرب ما داشت جوان عالم را	شد جهان پیر، همان روز که ما پیر شدیم
تن ندادیم به آغوش زلیخای هوس	راضی از سلسلهٔ زلف به زنجیر شدیم
صلح کردیم به یک نفس ز نقاش جهان	محو یک چهره چو آیینهٔ تصویر شدیم
صائب آن طفل یتیمیم در آغوش جهان	که به دریوزه به صد خانه پی شیر شدیم
