سرگرم عشقم از غم دستار فارغم	از کفر و دین و سبحه و زنار فارغم
در سینه لاله زار تجلی رسانده ام	از جلوه دو روزه گلزار فارغم
خاک وجود خویش رسانیده ام به آب	از ناز ابر و قلزم زخار فارغم
آفاق را ز رخنه دل سیر می کنم	از قبض و بسط دیده خونبار فارغم
رد و قبول خلق به یک سو نهاده ام	ز اقرار این گروه چو انکار فارغم
جغد و هماست در نظرم مرغ یک قفس	ز اقبال بی نیازم و ز ادبار فارغم
دانسته ام که دزد من از خانه من است	از پستی و بلندی دیوار فارغم
با نور آفتاب چو شبنم سفر کنم	از سنگ راه و کشمکش خار فارغم
راضی شوم به قیمت دل خاک اگر دهند	ز اندیشه کسادی بازار فارغم
مانند سرو و بید درین بوستانسرا	با برگ خویش ساخته از بار فارغم
شکر خدا که کار جگر خوار عشق را	جایی رسانده ام که زهمکار فارغم
دانسته ام شفا و مرض از دکان کیست	صائب ز نسخه بندی عطار فارغم
