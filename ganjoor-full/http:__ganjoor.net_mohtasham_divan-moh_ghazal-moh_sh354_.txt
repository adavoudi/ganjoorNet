گوش کردن سخنان تو غلط بود غلط	رفتن از ره به زبان تو غلط بود غلط
از تو هر جور که شد ظاهر و کردم من زار	حمل بر لطف نهان تو غلط بود غلط
من بی‌نام و نشان را به سر کوی وفا	هرکه می‌داد نشان تو غلط بود غلط
با خود از بهر تسلی شب یلدای فراق	هرچه گفتم ز زبان تو غلط بود غلط
تا ز چشم تو فتادم به نظر بازی من	هر کجا رفت گمان تو غلط بود غلط
در وفای خود و بدعهدی من گرچه رقیب	خورد سوگند به جان تو غلط بود غلط
محتشم در طلبش آن همه شب زنده که داشت	چشم سیاره فشان تو غلط بود غلط
