ای رهنمای گم شدگان اهدنا الصراط	وی چشم راه روان اهدنا الصراط
در دوزخ هوا و هوس مانده‌ایم زار	گم کرده‌ایم راه جنان اهدنا الصراط
بگذشت عمر در لعب و لهو بی خودی	شاید تدارکی بتوان اهدنا الصراط
ره دور وقت دیر و شب تار و صد خطر	مرکب ضعیف و جاده نهان اهدنا الصراط
غولی ز هر طرف ره وا مانده زنده	آه از صفیر راهزنان اهدنا الصراط
نی ره بسوی سود و نه سوی زیان بریم	ای از تو سود و از تو زیان اهدنا الصراط
از شارع هوا و هوس در نمی‌رویم	گاهی در این و گاه در آن اهدنا الصراط
رفتند اهل دل همه با کاروان جان	ما مانده‌ایم بی‌دل و جان اهدنا الصراط
گم گشت فیض و راه بجائی نمیبرد	ای رهنمای گمشدگان اهدنا الصراط
