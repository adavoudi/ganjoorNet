عارت آمد که دمی قصهٔ ما گوش کنی؟	قصهٔ غصه این بی‌سر و پا گوش کنی؟
پادشاهی تو، ازین عیب نباشد که دمی	حال درویش بپرسی و دعا گوش کنی
چه زیان دارد؟ اگر بی‌سر و پایی روزی	عرضه دارد سخنی وز سر پا گوش کنی
گوش بر قول حسودان مکن، ای رانه رواست	که صوابی بگذاری و خطا گوش کنی
با تو از راستی قد تو می‌باید گفت	کان چه از صدق بگویم به صفا گوش کنی
خلق گویند که: با او سخن خویش بگوی	من گرفتم که بگویم، تو کجا گوش کنی؟
به خدا، گر بودت هیچ زیان گر نفسی	قصهٔ اوحدی از بهر خدا گوش کنی
