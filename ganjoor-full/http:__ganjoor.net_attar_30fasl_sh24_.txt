بتو این سر مشکل باز گویم	ز عشق و منزل او راز گویم
مقام عشق باشد در همه جا	و از او خالی نباشد هیچ مأوا
مقام او زمین و آسمانست	مقام او فراز لامکانست
مقام او بود اندر دل و جان	بنور عشق باشد زنده انسان
بهر جائی که باشی درحضور است	ولی نادان ز سر عشق دور است
ز سر او اگر آگاه باشی	بهر دو کون بیشک شاه باشی
چه منزل اندرون جان کند عشق	هزاران خانمان ویران کند عشق
بجز عشق از درون جان بدر کن	بسوی قرب وحدت تو گذر کن
بشوقش ساز ویران خانهٔ تن	دو عالم را تو پشت پای میزن
ز هجرانش چرا رنجور باشی	بنان و شربت و انگور باشی
تو تن پرور شوی از چرب و شیرین	نمی‌دانی طریق ملت و دین
تن تو هست بیشک دشمن تو	بلای جان تو باشد تن تو
کسی دشمن نه پرورده است هرگز	همی کن از وجود خویش پرهیز
بکوی عشق جانان کی رسی تو	که گلخن تاب تن همچون خسی تو
گذر کن در لباس گلخن تن	چه مردان در ره عشقش قدم زن
بمنزلگاه عشقش عاشقانند	سراسر عاشقان عارفانند
چه با خود عشق را همخانه یابی	درین ره عقل را دیوانه یابی
میان عاقلان صورت پرستی	میان عاشقان شوقست و مستی
درین ره عاقلان بیگانه باشند	درین ره عاشقان دیوانه باشند
میان عاقلان زهر است و فریاد	میان عاشقان مستی و بیداد
میان عاقلان زهد و نماز است	میان عاشقان راز و نیاز است
میان عاقلان تکرار باشد	میان عاشقان اسرار باشد
میان عاقلان تقلید باشد	میان عاشقان توحید باشد
ز عشاقان شنیدم سر توحید	گذشتم از میان عقل و تقلید
سبق از عاشقان دین بیاموز	چه عود از آتش عشقش همی سوز
ز اسرارش اگر آگاه گردی	همیشه مقبل درگاه گردی
درین درگه همیشه عاشقانند	که هر دم جان به جانان برفشانند
به ظاهر عشق را درگاه باشد	نه هر کس را بدرگه راه باشد
اگر خواهی که ره یابی بدرگاه	بعشق مرتضی میباش همراه
ز عشق مرتضی گردی همه نور	اناالحق گوئی و گردی تو منصور
ز عشق مرتضی باشی سلیمان	دهی بر جن و انس و طیر فرمان
ز عشق مرتضی اسرار دانی	بیابی زندگانی جاودانی
ز عشق مرتضی یابی تو بهره	روی در بحر وحدت همچو قطره
ز عشق مرتضی درویش باشی	بنزد جاهلان خاموش باشی
ز عشق مرتضی در باز جان را	وداعی کن همه ملک جهان را
ز عشق مرتضی گر در خروشی	ز دستش شربت کوثر بنوشی
ز عشق مرتضی خورشید باشی	حقیقت زندهٔ جاوید باشی
ز عشق مرتضی عطار باشی	مطیع حیدر کرار باشی
نشسته عشق او با جان عطار	بگویم سر او را بر سر دار
دگر از من ز پیر راه پرسی	سخن از مظهر الله پرسی
