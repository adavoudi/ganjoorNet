دست و پا گم می کند موج سبک لنگر در آب	خویشتن را می کند گردآوری گوهر در آب
عاشق حیران همان در وصل گرم جستجوست	ماهیان از شوق آب آرند بیرون پر در آب
زنگ کلفت از دل من باده نتوانست برد	کی رود گرد یتیمی از رخ گوهر در آب
از سخنور حرف نتوانند دمسردان کشید	عطر خود را می کند گردآوری عنبر در آب
رعشه من بیشتر گردید از رطل گران	بادبان کشتی من می شود لنگر در آب
می توان دل را مصفا کرد با تردامنی	گر کند آیینه را بی زنگ، روشنگر در آب
چون حباب آن کس که ترک سر به آسانی کند	می کند ادراک هر دم عالم دیگر در آب
عالم بالا شود درماندگان را رهنما	برندارد از کواکب چشم خود رهبر در آب
معنی نازک نماید جلوه در دلهای صاف	می توان دیدن هلال عید را بهتر در آب
سوز دل را گریه نتواند بر آتش آب زد	این شرر چون دیده ماهی بود انور در آب
در غریبی می شود دلهای سنگین دیده ور	نیست ممکن چشم بینش وا کند گوهر در آب
کامیاب از باده نتوان شد به جام تنگ ظرف	می شود سیراب هر کس می گذارد سر در آب
ترک جود اضطراری کن کز اهل جود نیست	گر ز بیم غرق ریزد مال، سوداگر در آب
دیده تر می برد از روی خوبان فیض بیش	می کند خورشید تابان جلوه دیگر در آب
تا نگرید دیده عاشق نمی گیرد قرار	هست ماهی را مهیا بالش و بستر در آب
از گرانسنگی صدف آسوده از طوفان بود	کف ز بی مغزی بود دایم سبک لنگر در آب
یکقلم حل شد مرا هر عقده مشکل که بود	تا ز فیض ساده لوحی ریختم دفتر در آب
می کند دلهای روشن را می احمر سیاه	دست می شوید ز جان، افتاد چون اخگر در آب
گر شود زیر و زبر از سیل صائب خانه اش	بی بصیرت همچنان گیرد گل دیگر در آب
