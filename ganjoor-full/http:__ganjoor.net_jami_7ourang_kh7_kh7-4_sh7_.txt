ای پر از فیض وجود تو جهان!	غرق نور تو چه پیدا چه نهان!
مایهٔ صورت و معنی همه تو	با همه، بی‌همه، تو، ای همه تو!
بی‌نصیب از تو نه چندست و نه چون	خالی از تو نه درون و نه برون
متحد اولی و آخری‌ات	متفق باطنی و ظاهری‌ات
کرده‌ای در همه اضداد ظهور	هیچ ضد نیست ز نزدیک تو دور
جامی از هستی خود پاک شده	در ره فقر و فنا خاک شده
در بقای تو فنا می‌خواهد	وز فنا در تو بقا می‌خواهد
از خود و کار خودش فانی دار!	و آن فنا را به وی ارزانی دار!
چون فنا شد به بقایش برسان!	بر سر صدر صفایش بنشان!
کن به صافی صفتان رهبری‌اش!	متصف ساز به صوفی گری‌اش!
