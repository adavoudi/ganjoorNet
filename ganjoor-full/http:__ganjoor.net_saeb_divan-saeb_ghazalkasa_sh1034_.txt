عندلیب مست را خاموش کردن مشکل است	شعله آواز را خس پوش کردن مشکل است
از لب میگون نباشد لذتی بی حرف تلخ	می چو لب شیرین برآید نوش کردن مشکل است
می توانم بلبلان را حلقه ها در گوش کرد	بی زبانان ترا خاموش کردن مشکل است
زنده می سازد چراغ دیده یعقوب را	پیش رویش شمع را خاموش کردن مشکل است
می توان بر خود گوارا کرد زهر تلخ را	از ترشرویان نصیحت گوش کردن مشکل است
از چراغ طور صائب یاد می گیرد زبان	کلک ما را از سخن خاموش کردن مشکل است
