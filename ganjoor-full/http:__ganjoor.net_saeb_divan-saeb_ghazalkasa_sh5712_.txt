ز ابر تربیت روزگار نومیدم	چو تخم سوخته از نوبهار نومیدم
ز وصل گل نبود خارپا چنان نومید	که من ز وصل تو ای گلعذار نومیدم
پرست از گل بی خار دامن هر خار	در آن چمن که من از نوبهار نومیدم
مرا به عالمی افکنده است حیرانی	که در کنار ز بوس و کنار نومیدم
ز چار موجه دریای غم کفایت من	همین بس است که از غمگسار نومیدم
ز بازگشت گهر چون صدف بود نومید	من آنچنان ز دل بیقرار نومیدم
چنین که بخت جفاکار در شکست من است	اگر گهر شوم از اعتبار نومیدم
نسیم مصر کجاست یاد من کند صائب	چنین که من ز دیار و زیار نومیدم
