نقطه خالش که نه پرگار سرگردان اوست	کیست کز فرمان او گردن کشد، دوران اوست
آفتابی را که شد چشم تر من پرده دار	صبح محشر سینه چاک خنجر مژگان اوست
برق جولانی که دارد در خم چوگان مرا	آسمان بی سر و پا، گویی از میدان اوست
نیست در مغز زمین موج طراوت از محیط	این سفال خشک، سیراب از خط ریحان اوست
آسمان چشمی که من بیمار او گردیده ام	چهره خورشید، زرد از درد بی درمان اوست
هاله غبغب که پهلو می زند با ماه عید	موج دور افتاده ای از چشمه حیوان اوست
نیست کار آسمان دل را مصفا ساختن	از دل هر کس غباری خیزد، از جولان اوست
از خرام او به عمر جاودان قانع مشو	کاین چنین صد مصرع برجسته در دیوان اوست
قلزم عشقی که من خاشاک او گردیده ام	چهره گردون کبود از سیلی طوفان است
آتشین رویی که نعل من ازو در آتش است	آسمان چون دیده قربانیان حیران اوست
نیست آسان در حریم وصل او ره یافتن	چرخ نیلی، یک گره از جبهه دربان اوست
عشق سلطانی است بی پروا که چندین ماه مصر	از فرامش گشتگان گوشه زندان اوست
گر چه دارد نعمت الوان فراوان خوان عشق	می خورد هر کس جگر بی گفتگو مهمان اوست
نیست صائب شکوه ای از گردش دوران مرا	درد روز افزون من از حسن بی پایان اوست
