به خاموشی بدل شد نغمه های دلفریب من	به چشم سرمه دار آمد نوای عندلیب من
ز بس چین جبین بی نیازی کرده در کارش	صبا را دل گرفت از غنچه حسرت نصیب من
به شاخ ارغوان نبض من گر آشنا گردد	شود شاخ گل تبخاله انگشت طبیب من
نباشم چون ز همزانویی آیینه در آتش؟	که می آید برون از سنگ و از آهن رقیب من
چنان در عشق رسوایم که خال چهره لاله	به خون رشک می غلطد ز داغ سینه زیب من
ز چندین مصرع رنگین یکی صائب خوشم آید	به هر شاخ گلی سر درنیارد عندلیب من
