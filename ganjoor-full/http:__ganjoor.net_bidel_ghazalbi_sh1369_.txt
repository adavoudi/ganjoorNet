خلقی‌ست پراکندهٔ سعی هوسی چند	پرواز جنون ‌کرده به بال مگسی چند
کر و فر ابنای زمان هیچ ندارد	جزآنکه‌گسسته‌ست فسار و مرسی چند
چون سبحه ز بس جادهٔ تحقیق نهان است	دارند قدم بر سر هم پیش و پسی چند
کوک است به افسردگی اقبال خسیسان	در آتش یاقوت فتاده‌ست خسی چند
با زمره اجلاف نسازد چه کند کس	این عالم پوچ است و همین هیچ کسی چند
برده است ز اقبال دو عالم گرو ناز	پایی که درازست ز بی‌دسترسی چند
درگرد مزارات سراغی‌ست بفهمید	پی‌گم شدن قافلهٔ بی‌جرسی چند
ترک ادب این بس‌ که اسیران محبت	منقارگشودند ز چاک قفسی چند
نی دیر پرستیم و نه مسجد، نه خرابات	گرم است همین صحبت ما با نفسی چند
بیدل به عرق شسته‌ام از شرم فضولی	مکتوب نفس داشت جنون ملتمسی چند
