چه ممکن است که عاشق گل و سمن گوید	مگر به یاد تو خون‌گرید و چمن‌گوید
زبان حیرت دیدار سخت موهوم است	نفس در آینه‌ گیریم تا سخن‌ گوید
به عشق عین طلب شوکه دیدهٔ یعقوب	سفید ناشده سهل است پیرهن‌ گوید
تمیز کار محبت ز خویش بیخبری‌ست	وفا نخواست که پروانه سوختن گوید
کسی ندید درین دیر ناشناسایی	برهمنی‌ که بتش نیز برهمن ‌گوید
به حرف راست نیاید پیام مشتاقان	مگر تپیدن دل بی‌ لب و دهن‌ گوید
زحرف و صوت به آن رنگ محو معنی باش	که جان به‌ گوش خورد گرکسی بدن‌ گوید
بهانه‌جوست جنون درکمینگه عبرت	مباد بیخبری حرفی از وطن ‌گوید
ز لاف عشق حذرکن فسانه بسیار است	چه لازم است‌کسی حرف خون شدن‌گوید
قبای ناز نیرزد به وهم عریانی	که چشم از دو جهان پوشد وکفن‌گوید
مآل‌کار من و ما خموشی است اینجا	ز شمع می‌شنوم آنچه انجمن‌ گوید
ز بس به عشق تو گمگشتهٔ خودم بیدل	به یاد خویش‌ کنم ناله هرکه من‌ گوید
