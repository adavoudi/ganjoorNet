سر زلف تو تا بجنبیده ست	بوی مشک ختا بجنبیده ست
بوی خون آمد از صبا ماناک	عاشقی را هوا بجنبیده ست
تا بجنبید زلف او از باد	ناف آهو ز جا بجنبیده ست
ما و دیوانگی دگر کان زلف	باز بر جان ما بجنبیده ست
جوش دلها به گرد او گویی	قلب صد یاد را بجنبیده ست
گر جگر گوشه نیست چشم مرا	خون چشمم چرا بجنبیده ست
می رود ذکر رفتنش بسیار	باز جای بلا بجنبیده ست
دی شنیدم ز آه سرد منش	دل چون آسیا بجنبیده ست
یاد خسرو نمی کند، یا رب	کاین سخن از کجا بجنبیده ست
