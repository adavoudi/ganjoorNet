سران ز نسخهٔ تسلیم باب بردارید	جبین به خاک نهید انتخاب بردارید
جمال مقصد سعی جهان معاینه است	ز نقش پا نفسی گر نقاب بردارید
عمارتی اگر از آب و گل توان برداشت	دل از خیال جهان خراب بردارید
هزار موج در این بحر قاصد هوس است	ز نامهٔ همه مهر حباب بردارید
سواد وادی امکان سراب تشنه‌لبی است	ز چشمه‌سار گداز دل آب بردارید
جنون حکم قضا تیغ برکف استاده است	سری‌ که نیست به‌ گردن ز خواب بردارید
مرا به سایهٔ بخت سیه شکر خوابی‌ست	ز خاک من علم آفتاب بردارید
هجوم خنده نم چشم می‌کند ایجاد	به هرگلی‌که رسید این‌گلاب بردارید
کرشمهٔ نگهش از سوال مستغنی‌ست	نظر به سرمه ‌کنید و جواب بردارید
به جرم‌کج‌نظری دور گرد تحقیقم	خط خطاست گر از تیر تاب بردارید
ز هستی‌ام غلطی رفته در حساب عدم	مرا چو نقطهٔ شک زبن‌کتاب بردارید
غباربیدل ما راکه دستگیر شود	اگر نسیم توان شد صواب بردارید
