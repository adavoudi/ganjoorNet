می کشد دل را ز دستم دلربای تازه ای	در کشاکش داردم زورآزمای تازه ای
افسر سرگرمیم از طرف سر افتاده است	ساغری می گیرم از گلگون قبای تازه ای
گو صبا از خاک کویش کحل بینایی میار	نقش خود را دیده ام در نقش پای تازه ای
گر ز مشت استخوان من نمی گیری خبر	سایه خواهد کرد بر فرقم همای تازه ای
در خم دین که دارد، در پی ایمان کیست؟	در سر زلف تو می بینم هوای تازه ای
نیستی خار سر دیوار، پا در گل مباش	همچو شبنم خیمه زن هر دم به جای تازه ای
صائب از طرز نوی کاندر میان انداختی	دودمان شعر را دادی بقای تازه ای
