مرا ز پیر خرابات این سخن یادست	که غیر عالم آب آنچه هست بر بادست
تهی است چشم تو از سرمه سلیمانی	وگرنه شیشه گردون پر از پریزادست
ز کلفت است خطر بیش سخت رویان را	که زنگ، تشنه آیینه های فولادست
ازان به زندگی خویش خلق می لرزند	که دایم از نفس این شمع در ره بادست
ز کار خویش هنرمند را نصیبی نیست	ز جوی شیر به جز خون چه رزق فرهادست؟
مشو ز دیدن رخسار نوخطان غافل	اگر چه مشق جنون بی نیاز از استادست
ز هر نسیم دلش همچو بید می لرزد	ز برگریز خزان سرو اگر چه آزادست
من از رسیدن روزی به خویش دانستم	که رزق مردم بی دست و پا خدادادست
زبان شانه درازست بر سر عالم	ز نسبتی که سر زلف را به شمشادست
ز بیم سیل خراب است خانه معمور	ز گنج، خانه ویرانه صائب آبادست
