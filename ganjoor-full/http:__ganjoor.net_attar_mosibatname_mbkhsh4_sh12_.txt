چون برآمد جان باقی از خلیل	باز پرسیدش خداوند جلیل
کای ز کل خلق نیکو بخت تر	در جهان چه چیز دیدی سخت تر
گفت اگر کشتن پسر را سخت بود	در سقر دیدن پدر را سخت بود
در میان آتشم انداختی	روزگاری با بلا درساختی
گر بسی سختی و پیچاپیچ بود	در بر جان دادن آنها هیچ بود
حق تعالی کرد سوی او خطاب	گفت اگر جان دادنت آمد عذاب
از پس جان دادن و مردن ز خویش	هست چندان سختی زاندازه بیش
کانکه را شد نقد افتادن درو	راحت روحست جان دادن درو
چون چنین در کار مشکل ماندهٔ	روز و شب بهر چه غافل ماندهٔ
چارهٔ این کار مشکل پیش گیر	راه بر مرگست منزل پیش گیر
ترک دنیا گیر و کار مرگ ساز	راه بس دورست ره را برگ ساز
زانکه دنیا گر همه بر هم نهی	باز مانی عاقبت دستی تهی
