بوی زلف او حواسم را پریشان کرد و رفت	برگ عیش پنج روزم را به دامان کرد و رفت
آه دود تلخکامان کار خود را می کند	زلف پندارد را خاطر پریشان کرد و رفت
ذره ای از آفتاب عشق در آفاق نیست	این شرر را کوهکن در سنگ پنهان کرد و رفت
وقت آن کان ملاحت خوش که از یک نوشخند	داغهای سینه ما را نمکدان کرد و رفت
هر که زین دریای پر آشوب سر زد چون حباب	تاج و تخت خویش را تسلیم طوفان کرد و رفت
پاس لشکر داشتن از خسروان زیبنده است	این نصیحت مور در کار سلیمان کرد و رفت
هر که بیرون آمد از دارالامان نیستی	چون شرر در اوج هستی یک دو جولان کرد و رفت
روزگار خوش عنانی خوش که کون سیل بهار	کعبه گر سنگ رهش گردید، ویران کرد و رفت
هر که صائب از حریم نیستی آمد برون	بر سر خشت عناصر یک دو جولان کرد و رفت
