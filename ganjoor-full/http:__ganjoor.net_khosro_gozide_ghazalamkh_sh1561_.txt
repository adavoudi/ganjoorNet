عاشقان را گه گهی از رخ نوایی تازه کن	خستگان را گه گه از پاسخ جفایی تازه کن
غمزه را آشفته ساز و خون ما بر خاک ریز	خنده را بر لب گمار و خون بهایی تازه کن
بوسه دزدیده خواهم، گر نه بدهی ظاهرا	وعده پوشیده ده، لب را گوایی تازه کن
لعل تو درمان جان است و لبم را دردمند	دردمند خویش را، آخر دوایی تازه کن
بی وفایی را دهان بربسته ای، بگشا دهان	یا ز ما خون ریز یا با ما وفایی تازه کن
صبحدم بویی ز زلف خود سوی خسرو فرست	ملک افریدون و خاقان بر گدایی تازه کن
