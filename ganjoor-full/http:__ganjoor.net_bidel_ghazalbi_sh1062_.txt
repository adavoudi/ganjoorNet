احتیاجم خجلت از احباب برد	سوخت دل تا رخت درمهتاب برد
عمر رفت و آهی از دل‌ گل نکرد	ساز من آب رخ مضراب برد
آه عیش‌ گوشهٔ فقرم نماند	سایهٔ دیوار رفت و خواب برد
آینه آخر به صیقل‌گشت‌گم	بسکه رفتم خانه را سیلاب برد
داشتم تحریر خجلت‌نامه‌ای	تا کنم تکلیف قاصد آب برد
بی‌غرض خلقی ازین حرمان‌سرا	رفت و داغ مطلب نایاب برد
غنچه‌ها شرم از شکفتن باختند	خنده آخر زین چمن آداب برد
قامت خم عجز می‌خواهد ز ما	سجده باید پیش این محراب برد
محرم سیر گریبان کس مباد	زورق ما را که در گرداب برد
برکه نالم بیدل از بیداد چرخ	خواب من آواز این دولاب برد
