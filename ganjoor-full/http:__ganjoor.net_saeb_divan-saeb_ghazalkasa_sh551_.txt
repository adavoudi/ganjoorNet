گریه بسیار بود نو به وجود آمده را	خاک زندان بود از چرخ فرود آمده را
نیست چون ماتمیان کار به جز گریه و آه	به سراپرده این چرخ کبود آمده را
حاصلی نیست به جز شستن دست از هستی	خواب، در رهگذر سیل فرود آمده را
چون برآید ز گریبان سر خجلت فردا	پیش درگاه لئیمان به سجود آمده را؟
ساحلی نیست به جز دامن صحرای عدم	خس و خاشاک به دریای وجود آمده را
نیست جز وحشت ازین عالم پرشور نصیب	جان از غیب به صحرای شهود آمده را
لازم ذات بود سرکشی و مغروری	همچو ابلیس ز آتش به وجود آمده را
نیست یک چشم زدن بیش حیاتش چو شرر	صائب از پرده برون بهر نمود آمده را
