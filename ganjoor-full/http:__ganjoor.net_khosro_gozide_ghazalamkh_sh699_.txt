دلبران مهر نمایند و وفا نیز کنند	دل بر آن مهر نبندی که جفا نیز کنند
چند گویند که گه گه به دلش می گذری	این حدیثی ست که بهر دل ما نیز کنند
عالمی را بکش از غمزه که ترکان به خدنگ	گر چه بکشند بسی صید، رها نیز کنند
عاشقان گر چه ترا بهر جفا بد گویند	از پی چشم بد خلق دعا نیز کنند
هجر مپسند چو دانی که وکیلان سپهر	دوستان را بهم آرند و جدا نیز کنند
منعمان گر چه برانند گدا را از در	گه گهی حاجت درویش روا نیز کنند
سوی خسرو نگهی کن به طفیل دگران	کاهل دولت نگهی سوی گدا نیز کنند
