از آفتاب چاشنی صبح شد بلند	عمر دوباره یافت ز راه گداز قند
بگذار تا به داغ رهایی شود کباب	صیدی که همچو تاب نپیچد بر آن کمند
ما را چه نسبت است به مجنون که جوش ما	نگذاشت گردباد ز هامون شود بلند
از روی گرم شکوه ما می شود تمام	یک ناله است سرمه آواز این سپند
علم تو چون محیط به اسرار غیب نیست	ز نهار لب ببند ز چون و چرا و چند
چون گل شکفته باش درین انجمن که صبح	تسخیر کرد روی زمین را به نوشخند
در آتش زوال بود نعل رنگ و بو	ز نهار دل به غنچه این بوستان مبند
از گل به وام گوش ستانند بلبلان	در گلشنی که ناله صائب شود بلند
