دی به دنبال یکی کبک خرام افتادم	رفتم از شهر به صحرا و به دام افتادم
مگر این باده همه داروی بیهوشی بود	که من لجه‌کش از یک دو سه جام افتادم
آن چه قد بود و چه قامت که ز نظارهٔ آن	تا دم صبح قیامت ز قیام افتادم
به اشارت مگر احوال بگویم که چه شد	که ز گویائی از آن طرز کلام افتادم
هیچ زخمی نزد آن غمزه که کاری نفتاد	من افتاده چگویم ز کدام افتادم
من که بودم ز مقیمان سر کوی حضور	از کجا آه به این طرفه مقام افتادم
محتشم بوی جنونم همه کس فاش شنید	چون درین سلسله غالیهٔ فام افتادم
