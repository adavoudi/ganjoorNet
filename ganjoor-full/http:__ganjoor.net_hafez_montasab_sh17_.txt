روز عید است و من امروز در آن تدبیرم	که دهم حاصل سی‌روزه و ساغر گیرم 
چند روزیست که دورم ز رخ ساقی و جام	بس خجالت که به روی آمد ازین تقصیرم 
من به خلوت ننشینم پس از این، ور به مثل	زاهد صومعه بر پای نهد زنجیرم 
پند پیرانه دهد واعظ شهرم لیکن	من نه آنم که دگر پند کسی بپذیرم 
آن که بر خاک در میکده جان داد کجاست	تا نهم در قدم او سر و پیشش میرم 
می به زیر کش و سجادهٔ تقوی بر دوش	آه اگر خلق شوند آگه از این تزویرم 
خلق گویند که حافظ سخن پیر نیوش	سالخورده میی امروز به از صد پیرم
