اگر چه چهره بود بی نقاب روشنتر	شود عذار بتان از حجاب روشنتر
ز لفظ، معنی نازک برهنه تر گردد	رخ لطیف تو شد از نقاب روشنتر
بجز عرق که کند گل زروی یار، که دید	ستاره ای که بود ز آفتاب روشنتر؟
صفای روی تو از خط سبز افزون شد	که در بهار بود ماهتاب روشنتر
سیاه گشت ز پیری روان روشن من	اگر چه فصل خزان است آب روشنتر
ز گریه گفتم گردد دلم خنک، غافل	که گردد آتش از اشک کباب روشنتر
شود فزون ز نگین خانه آب و رنگ گهر	که در پیاله نماید شراب روشنتر
