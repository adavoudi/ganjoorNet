از خدا جوییم توفیق ادب	بی‌ادب محروم گشت از لطف رب
بی‌ادب تنها نه خود را داشت بد	بلک آتش در همه آفاق زد
مایده از آسمان در می‌رسید	بی‌شری و بیع و بی‌گفت و شنید
درمیان قوم موسی چند کس	بی‌ادب گفتند کو سیر و عدس
منقطع شد خوان و نان از آسمان	ماند رنج زرع و بیل و داس‌مان
باز عیسی چون شفاعت کرد حق	خوان فرستاد و غنیمت بر طبق
مائده از آسمان شد عائده	 چون که گفت انزل علینا مائده
باز گستاخان ادب بگذاشتند	چون گدایان زله‌ها برداشتند
لابه کرده عیسی ایشان را که این	دایمست و کم نگردد از زمین
بدگمانی کردن و حرص‌آوری	کفر باشد پیش خوان مهتری
زان گدارویان نادیده ز آز	آن در رحمت بریشان شد فراز
ابر بر ناید پی منع زکات	وز زنا افتد وبا اندر جهات
هر چه بر تو آید از ظلمات و غم	آن ز بی‌باکی و گستاخیست هم
هر که بی‌باکی کند در راه دوست	ره‌زن مردان شد و نامرد اوست
از ادب پرنور گشته‌ست این فلک	وز ادب معصوم و پاک آمد ملک
بد ز گستاخی کسوف آفتاب	شد عزازیلی ز جرات رد باب
