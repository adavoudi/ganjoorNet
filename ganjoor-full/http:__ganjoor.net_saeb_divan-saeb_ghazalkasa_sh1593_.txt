آه کز اهل محبت اثری پیدا نیست	زآنهمه سوخته جانان شرری پیدا نیست
نه ز آغاز خبر دارم و نه از انجام	منزل دور مرا پا و سری پیدا نیست
لاله ها را ز سر داغ سیاهی برخاست	شب ما سوختگان را سحری پیدا نیست
یوسف از چاه برون آمد و عنقا از قاف	از دل گمشده ما اثری پیدا نیست
مگر از روزنه دل نفسی راست کنیم	ورنه زین خانه تاریک دری پیدا نیست
بجز از آبله پا که کنندش پامال	در همه روی زمین دیده وری پیدا نیست
ز اهل دل آنچه به جا مانده زبان لاف است	همه برگ است بر این نخل بری پیدا نیست
بر میاور ز صدف گوهر خود را صائب	که درین دایره صاحب نظری پیدا نیست
