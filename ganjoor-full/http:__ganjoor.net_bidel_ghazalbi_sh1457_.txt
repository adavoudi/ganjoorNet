یارب چه‌سان‌کنم به هوای دعا بلند	دستی‌ که نیست چون مژه جز بر قفا بلند
صد نیستان تهی شدم از خود ولی چه سود	هویی نکرد گردن از این‌کوچه‌ها بلند
عجزم رضا نداد به رعنایی کلاه	گشتم همان چو آبله در زیر پا بلند
از بسکه شرم داشتم از یاد قامتش	دل شیشه‌ها شکست و نکردم صدا بلند
عرض اثر، نشانهٔ آفات گشتن است	جمعیت ازسری‌که نشد هیچ جا بلند
کلفت نوای دردسر هیچکس نه‌ایم	در پرده‌های خامشی آواز ما بلند
ساغر به طاق همت منصور می‌کشیم	بر دوش ما سری است زگردن جدا بلند
جز گرد احتیاج‌ که ننگ تنزّه است	موجی نیافتیم درآب بقا بلند
خط بر زمین‌ کش‌، از هوس خام صبرکن	دیوار اعتبار شود تا کجا بلند
در احتیاج بر در بیگانه خاک شو	اما مکن نظربه رخ آشنا بلند
عشق از مزاج دون نکند تهمت هوس	در خانه‌های پست نگردد هوا بلند
بیدل ز بس که منفعل عرض هستی‌ایم	سر می‌کند عرق ز گریبان ما بلند
