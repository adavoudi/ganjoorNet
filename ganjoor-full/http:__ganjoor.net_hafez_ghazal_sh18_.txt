ساقیا آمدن عید مبارک بادت	وان مواعید که کردی مرواد از یادت
در شگفتم که در این مدت ایام فراق	برگرفتی ز حریفان دل و دل می‌دادت
برسان بندگی دختر رز گو به درآی	که دم و همت ما کرد ز بند آزادت
شادی مجلسیان در قدم و مقدم توست	جای غم باد مر آن دل که نخواهد شادت
شکر ایزد که ز تاراج خزان رخنه نیافت	بوستان سمن و سرو و گل و شمشادت
چشم بد دور کز آن تفرقه‌ات بازآورد	طالع نامور و دولت مادرزادت
حافظ از دست مده دولت این کشتی نوح	ور نه طوفان حوادث ببرد بنیادت
