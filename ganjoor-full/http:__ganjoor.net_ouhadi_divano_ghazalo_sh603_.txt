کیست آن مه؟ که می‌رود نازان	عاشقان در پیش سراندازان
پای وصلش ز سوی ما کوتاه	دست هجرش به جان ما یازان
حلقهای دو زلف چون رسنش	چنبر گردن سر افرازان
بر سر چار سوی دل مشهور	کمر او ز کیسه پردازان
در خم زلف او زبون دلها	چون کبوتر به چنگل بازان
می‌دواند میان لشکرگاه	از چپ و راست همچو طنازان
دست در دامنش زنم روزی	بر در بارگه چو سربازان
بوسه‌ای خواهمش، و گر ندهد	بستانم به دولت غازان
اوحدی، دل مده به غمزهٔ او	کشکارا کنند غمازان
