عارفی کو بُود ز آل عبا	خواه گو خرقه پوش و خواه قبا
جان معنی طلب نه صورت تن	تن بی جان چه می کند دانا
باده می نوش و جام را می بین	تا تن و جان تو بود زیبا
گرچه حق ظاهر است کی بیند	دیدهٔ دردمند نابینا
احمق است آنکه ما و حق گوید	مرد عاشق نگوید این حاشا
یک وجود است و صد هزار صفت	به وجود است این دوئی یکتا
می وحدت ز جام کثرت نوش	نیک دریاب این سخن جانا
ما و کعبه حکایتی است غریب	رند سرمست و جنت المأوا
بر در دیر تکیه گاه من است	گر مرا طالبی بیا آنجا
قطره و بحر و موج و جو آبند	هر چه خواهی بجو ولی از ما
نعمت الله را به دست آور	با خدا باش با خدا خدا
