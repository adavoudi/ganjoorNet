غباری بجا از زمین مانده است	بخاری ز چرخ برین مانده است
ز گل خار مانده است و از می خمار	چه ها از که ها بر زمین مانده است
پریده است عقل از سر مردمان	نگین خانه ها بی نگین مانده است
به این تنگدستان ز ارباب حال	لباس فراخ آستین مانده است
همین ریش و دستار و عرض شکم	بجا از بزرگان دین مانده است
ز ازرق لباسان خورشید روی	همین یک سپهر برین مانده است
منم صائب امروز بر لوح خاک	اگر یک سخن آفرین مانده است
