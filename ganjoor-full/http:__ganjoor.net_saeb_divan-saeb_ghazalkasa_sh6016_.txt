برده ام تا از سر کویت نشان خویشتن	هم به جان تو که بیزارم ز جان خویشتن
گه بر آتش می نشاند، گه به آبم می دهد	عاجزم در دست چشم خون فشان خویشتن
در دیار ما که از مغز قناعت آگهیم	طعمه می سازد هما از استخوان خویشتن
ای که می نازی به صبر خویشتن، آیینه هست	می توان کرد از نگاهی امتحان خویشتن
گر گریبان چاک صبحی رو به مشرق آوری	آفتاب از شرم نگشاید دکان خویشتن
خویش را گم کرده ام از بس پریشان خاطری	از سر زلف تو می پرسم نشان خویشتن
