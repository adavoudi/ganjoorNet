حسن خط با حسن خلق و مردمی انباز شد	رفته رفته آخر حسنش به از آغاز شد
حرفی از گیرایی مژگان او کردم رقم	نامه بر بال کبوتر چنگل شهباز شد
بلبل ما گر چنین گرم نواسنجی شود	تخم گل خواهد سپند شعله آواز شد
تا برآمد بر سپهر شاخ، گلچینش ربود	شوخی گل چون شرر آخر به یک پرواز شد
بس که حسرتهای رنگین دل به روی هم نهاد	رفته رفته سینه ام چون کلبه بزاز شد
صائب از خون جگر خوردن نیاسودم دمی	تا به روی داغ همچون لاله چشمم باز شد
