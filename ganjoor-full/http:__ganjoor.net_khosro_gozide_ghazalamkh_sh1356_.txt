بی تو جان رفت و به تن باز نیاید، چه کنم؟	وز دلم پوشش این راز نیاید، چه کنم؟
باز داری که منه دیده به رویم چندین	دیده باز آمد و دل باز نیاید، چه کنم؟
از یک ابرو دهیم دل که ببخشم جانت	چون رضای دوم انباز نیاید، چه کنم؟
عقل گوید که بکش ناز دگر یاران نیز	چون ز یار دگر این ناز نیاید، چه کنم؟
حال من پرسی، خواهم که بگویم، لیکن	وز تحیر ز من آواز نیاید، چه کنم؟
خسرو، از یاد لبت گر چه لب خود بگزد	آن حلاوت ز چنین کار نیاید، چه کنم؟
