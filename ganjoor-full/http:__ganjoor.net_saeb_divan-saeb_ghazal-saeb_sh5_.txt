اگر به بندگی ارشاد می‌کنیم ترا	اشاره‌ای است که آزاد می‌کنیم ترا
تو با شکستگی پا قدم به راه گذار	که ما به جاذبه امداد می‌کنیم ترا
درین محیط، چو قصر حباب اگر صد بار	خراب می‌شوی، آباد می‌کنیم ترا
ز مرگ تلخ به ما بدگمان مشو زنهار	که از طلسم غم آزاد می‌کنیم ترا
فرامشی ز فراموشی تو می‌خیزد	اگر تو یاد کنی، یاد می‌کنیم ترا
اگر تو برگ علایق ز خود بیفشانی	بهار عالم ایجاد می‌کنیم ترا
مساز رو ترش از گوشمال ما صائب	که ما به تربیت استاد می‌کنیم ترا
