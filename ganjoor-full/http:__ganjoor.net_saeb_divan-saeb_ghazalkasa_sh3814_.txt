نگه ز دیده من اشکبار برخیزد	نفس ز سینه من زخمدار برخیزد
هزار میکده خون حلال می باید	که نرگس تو ز خواب خمار برخیزد
بر آبگینه من گرد راه افشاند	درین خرابه ز هر جا غبار برخیزد
اگر قدم به تماشای طور رنجه کنی	به پیش پای تو بی اختیار برخیزد
محیط گرد یتیمی نشست از گوهر	به اشک چون ز دل من غبار برخیزد؟
چنین که پیکر من نقش بر زمین بسته است	غبار چون ز من خاکسار برخیزد؟
گذشت قافله فیض و ما گرانجانان	نشسته ایم که باد بهار برخیزد
کلاه گوشه قدرش بر آسمان ساید	چو شعله هر که به تعظیم خار برخیزد
به زیر تیغ زند هرکه دست و پا صائب	ز خاک روز جزا شرمسار برخیزد
