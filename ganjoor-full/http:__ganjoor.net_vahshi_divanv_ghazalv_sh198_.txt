شوقم گرفت و از در عقلم برون کشید	یکروزه مهر بین که به عشق و جنون کشید
آن آرزو که دوش نبودش اثر هنوز	بسیار زود بود به این عشق چون کشید
فرهاد وضع مجلس شیرین نظاره کرد	برجست و رخت خود به سوی بیستون کشید
خود را نهفته بود بر این آستانه عشق	بیرون دوید ناگه و مارا درون کشید
آن نم که بود قطره شد و قطره جوی آب	وز آب جو گذشت به توفان جنون کشید
زین می به جرعهٔ دگر از خود برون رویم	زین بادهای درد که از ما فزون کشید
وحشی به خود نکرد چنین خوار خویش را	گر خواریی کشید ز بخت زبون کشید
