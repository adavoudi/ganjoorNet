آن امام دین چنین گفتست راست	کان چنان قربی که نزدیک خداست
اهل لطف و طبع را کس در جهان	آن نیابد آشکارا و نهان
از زفانها هر سخن بیرون رود	از زفان شاعران موزون رود
آنکه بود او سرور پیغامبران	گفت در زیر زفان شاعران
هست حق را گنجهای بیشمار	سر آن یک میندانند از هزار
هم قوافی کان خوش و یکسان بود	زان سخن بسیار در قرآن بود
گر قوافی را رواجی نیستی	بر سر هر خطبه تاجی نیستی
نظم ونثری کان میان امتست	از قوافی آن سخن را حرمتست
گر پیمبرمی نخواندی شعر راست	پادشا جولاهه گر نبود رواست
چون جهودان ساحرش میخواندند	بت پرستان شاعرش میخواندند
حق تعالی گفت این بس ظاهرست	کو بحق نه ساحر ونه شاعرست
شاعری در منصب پیغامبری	همچو حجامیست در اسکندری
آنکه باشد هر دو کونش ارزنی	خوشه چینی چون کند در خرمنی
حق چو گفتش نیست شاعر زان نبود	ورنه او را در سخن تاوان نبود
بود او هم در عرب هم در عجم	افصح الفصحاء فی کل الامم
شاعران را نطق او خاموش کرد	در لفظش حلقهشان در گوش کرد
هم فصیحان پیش او الکن شدند	هم ظریفان جهان کودن شدند
باز با جبریل گفت ای محترم	من نیم قاری نبود او لاجرم
هر دو عالم زیر پایش بود خاک	گر نبود او قاری و شاعر چه باک
شعر از طبع آید و پیغامبران	طبع کی دارند همچون دیگران
روح قدسی را طبیعت کی بود	انبیا را جز شریعت کی بود
در سخن آمد بسی و اندکی	گر بسنجی وزن گیرد بیشکی
شعر گفتن همچو زر پختن بود	در عروض آوردنش سختن بود
لیکن آن کس را که زر باشد بسی	کی تواند سختن آن هرگز هر کسی
گر بسنجی زر زر موزون بود	ور بسی باشد ز وزن افزون بود
زر چو در میزان نمیگنجد بسی	پس زر بسیار چون سنجد کسی
زر بسی سختن نه بس کاری بود	چون توان سختن چو بسیاری بود
چون پیمبر خواجه اسرار بود	در خور سرش سخن بسیار بود
چون بسختن در نمیآید زرش	همچنان ناسخته میشد از برش
گر زر سخته دهد مرد کریم	گرچه موزون باشد آن باشد سلیم
چون زر ناسخته او پخته بود	سخت اگر گفتی سخن هم سخته بود
حاتم طی را ترازو کی نکوست	لیک فرش بخل را زوطی نکوست
پادشا را زور بازو بس بود	دست زر پاشش ترازو بس بود
