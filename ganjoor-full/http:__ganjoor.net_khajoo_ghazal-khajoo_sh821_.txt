ای خوشه چین سنبل پرچینت سنبله	وی بر قمر ز عنبر تر بسته سلسله
وی تیر چشم مست تو پیوسته در کمان	وی آفتاب روی تو طالع ز سنبله
بازار لاله بشکن و مقدار گل ببر	برلاله زن گلاله و برگل فکن کله
در ده شراب روشن و در تیره شب مرا	از عکس جام باده برافروز مشعله
فصل بهار و موسم نوروز خوش بود	در سر نوای بلبل و در دست بلبله
گل جامه چاک کرده و نرگس فتاده مست	وز عندلیب در چمن افتاده غلغله
در وادی فراق چو خواجو قدم زند	از خون دل گیاش بروید ز مرحله
