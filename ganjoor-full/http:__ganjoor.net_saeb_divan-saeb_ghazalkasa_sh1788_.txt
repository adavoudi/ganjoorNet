ز باده حالت فرزانه می توان دانست	حریف را به دو پیمانه می توان دانست
فروغ حسن درین انجمن نمی ماند	ز بیقراری پروانه می توان دانست
خراب حالی من ترجمان عشق بس است	که زور سیل ز ویرانه می توان دانست
بلند همتی ساقیان میکده را	ز طاق ابروی مردانه می توان دانست
عیار چهره چون آفتاب ساقی را	ز جوش سینه میخانه می توان دانست
حضور گوشه نشینان کنج عزلت را	ز بستن در کاشانه می توان دانست
زبان شکوه بود حاصل برومندی	ز خوشه بستن هر دانه می توان دانست
اگر تو چشم توانی ز هر دو عالم بست	ره برون شد ازین خانه می توان دانست
ز برگریز پر و بال شوق می ریزد	بهار شورش دیوانه می توان دانست
رسیده اند ز پرسش به کعبه راهروان	به جستجو ره میخانه می توان دانست
تمام شد سخن و حرف زلف او برجاست	درازی شب از افسانه می توان دانست
قماش حسن گلوسوز شمع را صائب	ز جانفشانی پروانه می توان دانست
