نه ما را صراحی نه پیمانه ‌ایست	دل و دیده غوغای مستانه ایست
ز دل ششجهت شیشه‌ها چیده‌اند	جهان حلب خوش پریخانه‌ایست
به هرگردبادی‌کزین دشت و در	تامل کنی هوی دیوانه ‌ایست
گر این است سنگینی خواب ما	خروش قیامت هم افسانه ایست
درین انجمن فرصت ما و من	همان قصهٔ عشق و پروانه‌ایست
قناعت به گوشت نگفت ای صدف	که در جیب لب بستنت دانه‌ایست
رفیقان تلاشی‌ که آنجا رسیم	درین دشت دل نام و‌برانه‌ایست
مباشید غافل ز وضع جنون	به هر زلف آشفتگی شانه‌ایست
ز تحقیق خود هیچ نشکافتیم	سرم در گریبان بیگانه‌ ایست
چو بید‌ل توان از دو عالم‌گذشت	اگر یک قدم جهد مردانه‌ایست
