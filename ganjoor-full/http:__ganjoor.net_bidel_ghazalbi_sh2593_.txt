کجایی ای جنون ویرانه ات کو	خس و خاریم آتشخانه‌ات کو
الم پیمایم از کم ظرفی هوش	شراب عافیت پیمانه‌ات کو
تو شمع بی‌نیازبها بر افروز	مگو خاکستر پروانه‌ات کو
اگر اشکی چه شد رنگ‌گدازت	و گر آهی رم دیوانه‌ات‌ کو
اگر ساغر پرست خواب نازی	چو مژگان لغزش مستانه‌ات‌کو
گرفتم موشکاف زلف رازی	زبان بینوای شانه‌ات کو
ز هستی تا عدم یک نعره واری	ولیکن همت مردانه‌ات کو
کمان قبضهٔ آفاقی اما	برون از خود سراغ خانه‌ات‌کو
بساط و هم واچیدن ندارد	نوا افسانه‌ای افسانه‌ات کو
حجاب آشنایی قید خویش است	زخود گر بگذری بیگانه‌ات کو
ندارد این قفس سامان دیگر	گرفتم آب شد دل دانه‌ات‌ کو
سرت بیدل هوا فرسود راهیست	دماغ کعبه و بتخانه‌ات کو
