در مقامی که رسد زو به دل و جان آسیب	نبود جان خردمند ز رفتن به نهیب
ناشکیبا مشو ار باز گذارد جانت	خانه ای را که ز ویران شدنش نیست شکیب
تن یکی خانهٔ ویرانی و بی سامانی ست	نتوان داشت در او جان و روان را به فریب
گر چه پیوستهٔ جان است تن تیره، ولیک	شاخ را نیست خبر هیچ ز بویایی سیب
گر چه از جان به شکوه است و به نیرو، هر تن	جان نگیرد ز تن تیره به زیبای زیب
دیدهٔ جان خرد است و روشش اندیشه	ناید از کوری و کری تنش هیچ آسیب
چشم جان روشن و بیناست ز نزدیک و ز دور	پای اندیشه روان است بر افراز و نشیب
بی گمان باش خردمند، که در راه یقین	خردت راست رود با تو، گمانت به وُریب
