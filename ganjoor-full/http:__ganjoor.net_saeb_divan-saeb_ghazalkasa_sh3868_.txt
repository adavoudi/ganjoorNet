نشاط زنده دلان پایدار می باشد	درین پیاله می بی خمار می باشد
در آفتاب جهانتاب محوگردیدن	نصیب شبنم شب زنده دار می باشد
دل گرفته ز زخم زبان نیندیشد	گشادآبله درخارزار می باشد
ز درد وداغ ندارندعاشقان سیری	زمین سوخته عاشق شرار می باشد
حذر زآه جگرسوز بینوایان کن	که تیغ خشک لبان آبدار می باشد
ز بخت تیره دل سخت نرم می گردد	که شمع در دل شب اشکبار می باشد
نتیجه دل سخت است تنگ خلقیها	پلنگ خشم درین کوهسار می باشد
ز مکر نفس بیندیش در کهنسالی	که زهردربن دندان مار می باشد
چو عیسی آن که کند نفس را عنانداری	به دوش چرخ سبکرو سوار می باشد
چگونه سرو نباشد خجل ز دعوی خویش	که برگ بر دل آزاده بار می باشد
ز پرده حسن همان فیض خویش می بخشد	نقاب چهره عنبر بهار می باشد
بساز با دل پرخون درین جهان صائب	که نافه را نفس مشکبار می باشد
