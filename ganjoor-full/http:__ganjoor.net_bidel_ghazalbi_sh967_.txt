رنگم نقاب غیرت آن جلوه می‌درد	فطرت جنون کند که ز بویم اثر برد
شادم ‌که بی‌ نشانی آثار رنگ و بو	بیرونم از قلمروتحقیق پرورد
این چار سو ادبگه سودای نازکیست	عمری‌ست ضبط آه من آیینه می‌خرد
خلقی در امل زد و با داغ یأس رفت	آتش به‌کارگاه فسون خانهٔ خرد
داغم ز جلوه‌ای که غرور تغافلش	آیینه‌خانه‌ها کند ایجاد و ننگرد
هنگامهٔ قبول نفس بسکه تنگ بود	پا تا سرم چو شمع ز هم خورد دست رد
نقاش شرم دار ز پرداز انفعال	تصویرم آن ‌کشد که ز رنگم برآورد
آیینهٔ خرام بهار است‌ گرد رنگ	من نقش پا خیال تو هرجا که بگذرد
طاووس من بهار کمین چه مژده است	عمری‌ست بال می‌زنم و چشم می‌پرد
بیدل جواب مطلب عشاق حیرت‌ست	آنکس ‌که نامه‌ام برد آیینه آورد
