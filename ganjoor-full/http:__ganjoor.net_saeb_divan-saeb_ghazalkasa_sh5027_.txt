ز دل برون نرود چشم آشنا رویش	سری به دامن مجنون نهاده آهویش
فکند از سر گردنکشان عالم خاک	کلاه عقل، تماشای طاق ابرویش
ز خواب حیرت، آیینه راکند بیدار	اگر چنین شود ازمی عرق فشان رویش
ز حال دل خبرم نیست، اینقدر دانم	که دست شانه نگارین برآمد ازمویش
ز خواب مرگ چو گل تازه روی برخیزند	اگر به خاک شهیدان گذر کند بویش
که دیده نافه ز آهو دونده ترباشد؟	که دیده زلف که باشد رساتر از بویش ؟
که آب می دهد از روی آتشینش چشم ؟	اگر عرق نکند پرده داری رویش
ز بار دل کند آزاد سرو راصائب	در آن چمن که کند جلوه قد دلجویش
