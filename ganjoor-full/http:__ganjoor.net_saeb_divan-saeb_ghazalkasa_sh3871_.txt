خوشا کسی که ز خود باخبر نمی باشد	که آه بی اثران بی اثر نمی باشد
نمی شود دل بیتاب از خدا غافل	ز قبله قبله نما بیخبر نمی باشد
چه حاجت است به ارشاد عزم صادق را	دلیل قافله را راهبر نمی باشد
ز مغز نیست سخنهای پوچ ما خالی	حباب قلزم ما بی گهر نمی باشد
به گردنی که زبند لباس شد آزاد	دو شاخه ای ز گریبان بتر نمی باشد
دهان تلخ برون می برم ز گلزاری	که سرو وبید در او بی ثمر نمی باشد
صفای دل ز جهان بی نیاز کرد مرا	که روی آینه محتاج زر نمی باشد
به خون دل ز می ناب صلح کن صائب	که غیر خون می بی دردسرنمی باشد
