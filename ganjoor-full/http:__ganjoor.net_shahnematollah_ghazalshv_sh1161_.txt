خیزید که تا جام شرابی به کف آریم	این یک دو نفس عمر به ضایع نگذاریم
یک دم که ز ما فوت شود بی می و معشوق	شک نیست که آن دم ز خیالش نگذاریم
هر جام پر از می که بیابیم بنوشیم	با همنفسی عمر عزیزش به سر آریم
جان در تن ما عشق نهاده به امانت	امید که بر خاک در او بسپاریم
بزمیست ملوکانه و رندان همه سرمست	گر باده ننوشیم در اینجا به چه کاریم
آن عهد که با ساقی سرمست ببستیم	تا روز قیامت به همان قول و قراریم
روشن شده ازنور رخش دیدهٔ سید	خوش نقش خیالی است که بر دیده نگاریم
