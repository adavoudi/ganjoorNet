چو خامه معنی نازک در آستین دارم	چرا ز سرزنش تیغ دل غمین دارم
چو آفتاب مرا چرخ خاکمال دهد	به جرم این که سخنهای آتشین دارم
به فکر معنی نازک شدم چو مو باریک	چه غم ز موی شکافان خرده بین دارم
ز زیر چرخ مقوس چگونه بگریزم	هزار ناوک دلدوز در کمین دارم
چو شاخ گل ز شکستن چگونه سرپیچم	هزار معنی رنگین در آستین دارم
چه از هزار طرف رونهاده اند به من	مگر چو آینه من جان آهنین دارم
بیا ز وادی من ای گرهگشا بگذر	که من به هر سر مو صد هزار چین دارم
میان اینهمه نازک طبیعتان صائب	منم که سر خط توفیق بر جبین دارم
