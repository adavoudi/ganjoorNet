ای غرهٔ اقبال سرانجام تو شوم است	مرگت به ته بال هما سایهٔ بوم است
چون پیر شدی از امل پوچ حیاکن	یکسر خط تقویم‌کهن ننگ رقوم است
این جمله دلایل‌که ز تحقیق توگل‌کرد	در خانهٔ خورشید چراغان نجوم است
ای دعوی علم و عمل افسون حجابت	گرد تب وتاب نفس است این چه علوم است
طبع تو اگر ممتحن نیک و بد افتد	غیر از دهن مار جهان جمله سموم است
بی‌وضع ملایم نتوان بست ره ظلم	دیوار و در خانهٔ زنبور ز موم است
دل با دوجهان تشنگی حرص چه سازد	بریک چه بی‌آب ز صد دلو هجوم است
از عاریت هرچه بود، عارگزینید	مسرور امانات جهول است و ظلوم است
بیدل تو جنونی‌کن و زین‌ورطه به‌در زن	عالم همه زندانی تقلید و رسوم است
