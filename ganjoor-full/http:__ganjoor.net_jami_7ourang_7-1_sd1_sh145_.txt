خواب مرگ و حیات بیداریست	صلح مرگ از حیات بیزاریست
می گریزی ز زخم نشتر مرگ	چه کنی روی در برادر مرگ
خواب دزدیست زندگانی کاه	نقد خود را ز دزد دار نگاه
مثلی روشن است بر که و مه	که سپردن به دزد کالا به
مگر این دزد ازان بود بالا	که سپردن توان به او کالا
باشد ای کرده رو به راه طلب	نیم عمر تو روز و نیمی شب
شب تو چون همه گذشت به خواب	عر تو نیمه شد به وقت حساب
بر تو خواهی دراز گردد روز	چیزی از شب بدزد و بر وی دوز
فی المثل گر شود ز عمر تو کم	روزی افتی میان غصه و غم
صد شب از عمر خویش کم کردی	غم آن از غرور کم خوردی
قصد شبگیر کن که بی شبگیر	نیست این راه انقطاع پذیر
شبروان را ز ره بریدن شب	گر چه باشد هزار گونه تعب
چون به منزل شتر بخوابانند	آن زمان مدح شبروی خوانند
انما السائرون کل رواح	یحمدون السری لدی الاصباح
