قدم برون منه از آستان خانه دل	که نقد هر دو جهان است خزانه دل
ز کاسه سر خود فیل مست می گردد	ز خود شراب برآرد زمین خانه دل
سفر به بال و پر موج می کند دریا	ز آه و ناله خویش است تازیانه دل
ز لفظ راه به معنی برند بینایان	و گرنه نیست خط و خال دام و دانه دل
فلک که نقطه پرگار اوست مرکز خاک	جزیره ای است ز دریای بیکرانه دل
فریب کارگشایان روزگار مخور	ببر زآه چراغی به آستانه دل
دو عالمند طلبکار این گهر صائب	فتد به دست که تا گوهر یگانه دل
