ز لعل عیسویان قصه مسیحا پرس	ز چین زلف بتان معنی چلیپا پرس
اگر ملالتت از سرگذشت ما نبود	سرشک ما نگر و ماجرای دریا پرس
دل شکسته مجنون ز زلف لیلی جوی	حدیث مستی وامق ز چشم عذرا پرس
بهای یوسف کنعان اگر نمی‌دانی	عزیز من برو از دیدهٔ زلیخا پرس
حکایت لب شکر فشان ز من بشنو	حلاوت شکر از طوطی شکر خا پرس
چوهر سخن که صبا نقش می‌کند با دوست	بیان حسن گل از بلبلان شیدا پرس
کمال طلعت زیبا و لطف منظر خویش	گرت در آینه روشن نگشت از ما پرس
شب دراز بمژگان ستاره می شمرم	ورت ز من نکند باور از ثریا پرس
گهی که از لب لعلت سخن کند خواجو	بیا در آندم و از قصه مسیحا پرس
