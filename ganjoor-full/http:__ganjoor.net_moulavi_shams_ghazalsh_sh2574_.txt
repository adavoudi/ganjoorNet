از آتش ناپیدا دارم دل بریانی	فریاد مسلمانان از دست مسلمانی
شهد و شکرش گویم کان گهرش گویم	شمع و سحرش خوانم یا نادره سلطانی
زین فتنه و غوغایی آتش زده هر جایی	وز آتش و دود ما برخاسته ایوانی
با این همه سلطانی آن خصم مسلمانی	بربود به قهر از من در راه حرمدانی
بگشاد حرمدانم بربود دل و جانم	آن کس که به پیش او جانی به یکی نانی
من دوش ز بوی او رفتم سر کوی او	ناگاه پدید آمد باغی و گلستانی
آن جا دل و دلداری هم عالم اسراری	هم واقف و بیداری هم شهره و پنهانی
در خدمت خاک او عیشی و تماشایی	در آتش عشق او هر چشمه حیوانی
