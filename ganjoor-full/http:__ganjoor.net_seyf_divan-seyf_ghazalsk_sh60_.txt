من می روم و دلم بر تست	جان نیز ملازم در تست
گرچه نبود دلت بر من	ای دلبر من دلم بر تست
با بنده اگر چه سر گرانی	سوگند گران من سر تست
گر چاکر اگر غلام خواهی	این بنده غلام و چاکر تست
پهلوی جمالت ای دلارام	فربه ز میان لاغر تست
خاصیت آب زندگانی	اندر لب روح پرور تست
ای از تن تو شده پر از گل	پیراهن تو که در بر تست
رویی بنما که چشم جانها	روشن برخ منور تست
ملک دل و جان گرفتی آری	سلطانی و حسن لشکر تست
ای شهد روان بگاه خنده	زآن پسته که تنگ شکر تست
زآن پسته بسیف شکرش ده	بستان ز وی آنچه در خور تست
