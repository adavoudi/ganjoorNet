من آن نیم که به عمر از وفای خود بروم	ز آستانت به حسن رضای خود بروم
منم فتاده به خاکی و هر زمان چون باد	گذر کنی به سر من ز جای خود بروم
به راه بی سر و پا می روم که آب دو چشم	رها نمی کندم تا به پای خود بروم
چنان ضعیف شدم، گر دعای وصل کنم	ز آه خود به فلک با دعای خود بروم
مرا جهان بلا بر سر است و می خواهم	که سر نهم، ز جهان با بلای خود بروم
به دست بوس خیال تو گر شود ممکن	درون دیده صورت نمای خود بروم
در انتظار وصالت ز دست شد خسرو	دلت نشد که به سوی گدای خود بروم
