فیض حلاوت از دل بی‌کبر وکین طلب	زنبوررا ز خانه برآرانگبین طلب
بی‌پرده است حسن غنا در لباس فقر	دست رسا زکوتهی آستین طلب
دل جمع‌کن ز بام و در عافیت فسون	آسودگی ز خانه به دوشان زین طلب
پشمینه‌پوش رو به فسردن سرای شیخ!	فصل شتا محافظت ازپوستین طلب
دست طلب به هرچه رسد مفت عجزگیر	دور است آسمان‌، تو مراد از زمین طلب
گلهای این چمن همه در زیر پای توست	ای غافل از ادب نگه شرمگین طلب
زین جلوه‌هاکه در نظرت صف‌کشیده است	آیینه‌داری نفس واپسین طلب
عمر از تلاش باد به‌کف چون نفس‌گذشت	چیزی نیافت‌کس‌که بیرزد به این طلب
دل درخور شکست به اقلیم انس تاخت	چینی همان به جادهٔ مو رفت چین طلب
شبنم وصال‌گل طلبید آب شد زشرم	از هرکه هرچه می‌طلبی اینچنین طلب
این آستان هوسکدهٔ عرض ناز نیست	شاید به سجده‌ای بخرندت‌، جبین طلب
بیدل خراش چهرهٔ اقبال شهرت است	عبرت زکارخانهٔ نقش نگین طلب
