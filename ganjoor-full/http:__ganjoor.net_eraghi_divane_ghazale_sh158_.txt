ایندم منم که بیدل و بی‌یار مانده‌ام	در محنت و بلا چه گرفتار مانده‌ام؟
با اهل مدرسه چو به اقرار نامدم	با اهل مصطبه چه به انکار مانده‌ام؟
در صومعه چو مرد مناجات نیستم	در میکده ز بهر چه هشیار مانده‌ام؟
در کعبه چون که نیست مرا جای، لاجرم	قلاش وار بر در خمار مانده‌ام
ساقی، بیار درد و از این درد یک زمان	بازم رهان، که با غم و تیمار مانده‌ام
در کار شو کنون، غم کاری بخور، که من	از کار هر دو عالم بی‌کار مانده‌ام
کاری بکن، که کار عراقی ز دست رفت	در کار او ببین که: چه غمخوار مانده‌ام
