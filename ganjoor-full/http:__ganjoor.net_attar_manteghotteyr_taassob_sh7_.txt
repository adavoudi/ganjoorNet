زو یکی پرسید کای صاحب قبول	تو چه می‌گویی ز یاران رسول
گفت من از حق نمی‌آیم به سر	کی توانم داد از یاران خبر
گرنه در حق جان و دل گم دارمی	یک نفس پروای مردم دارمی
آن نه من بودم که در سجده گهی	خار در چشمم شکست اندر رهی
بر زمین خونم روان شد از بصر	من ز خون خویش بودم بی‌خبر
آنک او را این چنین دردی بود	کی دل کار زن و مردی بود
چون نبودم تا که بودم خودشناس	دیگری را کی شناسم در قیاس
تو درین ره نه خدا و نه رسول	دست کوته کن ازین رد و قبول
تو کفی خاکی درین ره خاک شو	از تبرا و تولا پاک شو
چون کفی خاکی سخن از خاک گوی	جمله را تو پاک دان و پاک گوی
