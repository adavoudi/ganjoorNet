پنبه نبود که شد از سینه افگار سفید	چشم داغم شده از شوق نمکزار سفید
در دیاری که تو از جلوه فروشان باشی	گل ز خجلت نشود بر سر بازار سفید
پیش من دم نتواند ز نظربازی زد	گرچه شد دیده یعقوب درین کار سفید
آنقدر همرهی از بخت سیه می خواهم	که کنم دیده خود در قدم یار سفید
سعی کن تا ز سیاهی دلت آید بیرون	همچو زاهد چه کنی جبه و دستار سفید؟
صائب از دست مده جام می گلگون را	از شکوفه چو شود چادر گلزار سفید
