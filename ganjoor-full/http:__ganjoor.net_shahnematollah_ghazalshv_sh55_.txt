خرم آن دل که شود محرم اسرار شما	دلخوش آن کس که بود عاشق دیدار شما
همت قاصر اگر می طلبد حور و قصور	همت عالی ما هست طلبکار شما
چشم من روی شما هم به شما می بیند	دیده ام نور خداوند ز انوار شما
دو جهان را بفروشیم به یک جرعهٔ می	گر خریدار بود بر سر بازار شما
بزم عشقست شما عاشق و ما مست و خراب	تا ابد لطف خدا باد نگهدار شما
جان چه باشد که کنم در قدمت ایثارش	قاصرم گر همه عالم کنم ایثار شما
نعمت الله ز خدا وصل شما می خواهد	هست امیدش که رسد باز به دیدار شما
