خواجهٔ را طوطی چالاک بود	زهر با سر سبزیش تریاک بود
مدت یکسال میدادش شکر	تا بنطق آید شکر ریزد مگر
روز و شب در کار او دل بسته بود	ز اشتیاق نطق اودل خسته بود
گرچه میدادش شکر سالی تمام	او نگفت از هیچ وجهی یک کلام
عاقبت کاری قوی ناخوش فتاد	در سرای آن خواجه را آتش فتاد
چون بگرد آن قفس آتش رسید	تفت آن در طوطی دلکش رسید
گفت هین ای خواجه زنهار الامان	ورنه در آتش بسوزم این زمان
خواجه گفتش چون چنین کاری فتاد	آمدت از من چنین در وقت یاد
درکشیدی دم شبان روزی تمام	از کجا آوردی اکنون این کلام
چون ز بیم جان خود درماندی	از قصور عجز خویشم خواندی
از برای خویش پیشم خواندهٔ	دفع آتش را بخویشم خواندهٔ
گرنکردی آتشت جان بی قرار	با منت هرگز نبودی هیچ کار
یاد من پیوسته چون باد آمدت	این چنین وقتی ز من یاد آمدت
چون بکردی یاد من بیگانه وار	تن کنون در سوز ده پروانه وار
هرکه در آتش چو ابراهیم نیست	گر بسوزد همچو طوطی بیم نیست
تانیفتد کار در کار ای پسر	کی ز کار افتادگی یابی خبر
هست خلت عین کار افتادگی	گر خلیلی کم طلب آزادگی
راه تو زیر و زبر افتادنست	زانکه بهبودت بتر افتادنست
