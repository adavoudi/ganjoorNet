گرسنه چشم کجا سیر از نوال شود	که بر حریص لب نان لب سؤال شود
به خار و خس نتوان سیر کرد آتش را	که حرص خواجه یکی صد ز جمع مال شود
ز خون صید حرم رنگ تیغ او نگرفت	کجا به گردن او خون من وبال شود
مریز آب رخ خود که در کنار محیط	صدف ز بی گهریها کف سؤال شود
نرفت زنگ ملال از دلم به باده ناب	ز آب سبزه محال است پایمال شود
امیدها به خطش داشتم ندانستم	که روز من شب ازان عنبرین هلال شود
غرور حسن ز خط بیش شد که دارد یاد	که حاکم از رقم عزل مستمال شود
کسی که خیمه برون زد ز خویش چون مجنون	سیاه خیمه اش از دیده غزال شود
تأمل آینه فکر را کند روشن	که آب صائب از استادگی زلال شود
