صباح مستی و شام خمار می گذرد	خوشی و ناخوشی روزگار می گذرد
اگر ز شش جهت آیینه پیش رو دارم	ز هفت پرده چشمم غبار می گذرد
بیا که جوش گل بوسه است روی ترا	مرو که عمر چو باد بهار می گذرد
هر آنچه از پسر ناخلف رود به پدر	ز اهل عصر بر این روزگار می گذرد
همیشه روی تو یک پیرهن عرق دارد	که آب گوهر بر یک قرار می گذرد
به دامن افق آن صبح شوربختم من	که عمر خنده من در خمار می گذرد
بغیر خامه دریانژاد من صائب	که از سر گهر شاهوار می گذرد؟
