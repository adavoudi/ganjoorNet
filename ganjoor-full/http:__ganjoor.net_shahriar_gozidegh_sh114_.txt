این همه جلوه و در پرده نهانی گل من	وین همه پرده و از جلوه عیانی گل من
آن تجلی که به عشق است و جلالست و جمال	و آن ندانیم که خود چیست تو آنی گل من
از صلای ازلی تا به سکوت ابدی	یک دهن وصف تو هر دل به زبانی گل من
اشک من نامه نویس است وبجز قاصد راه	نیست در کوی توام نامه رسانی گل من
گاه به مهر عروسان بهاری مه من	گاه با قهر عبوسان خزانی گل من
همره همهمه گله و همپای سکوت	همدم زمزمه نای شبانی گل من
دم خورشید و نم ابری و با قوس قزح	شهسواری و به رنگینه کمانی گل من
گه همه آشتی و گه همه جنگی شه من	گه به خونم خط و گه خط امانی گل من
سر سوداگریت با سر سودایی ماست	وه که سرمایه هر سود و زیانی گل من
طرح و تصویر مکانی و به رنگ آمیزی	طرفه پیچیده به طومار زمانی گل من
شهریار این همه کوشد به بیان تو ولی	چه به از عمق سکوت تو بیانی گل من
