دلا بسوز که سوز تو کارها بکند	نیاز نیم شبی دفع صد بلا بکند
عتاب یار پری چهره عاشقانه بکش	که یک کرشمه تلافی صد جفا بکند
ز ملک تا ملکوتش حجاب بردارند	هر آن که خدمت جام جهان نما بکند
طبیب عشق مسیحادم است و مشفق لیک	چو درد در تو نبیند که را دوا بکند
تو با خدای خود انداز کار و دل خوش دار	که رحم اگر نکند مدعی خدا بکند
ز بخت خفته ملولم بود که بیداری	به وقت فاتحه صبح یک دعا بکند
بسوخت حافظ و بویی به زلف یار نبرد	مگر دلالت این دولتش صبا بکند
