پیر زالی بود با پشتی دو تاه	کشته بودندش جوانی همچو ماه
پیش مادر آن پسر را بر سپر	باز آوردند در خون جگر
پیرزن آمد بضعف از موی کم	سر برهنه موی کنده روی هم
کرده خون آلود روی و جامه را	گرد خویش آورده صد هنگامه را
گرچه پشتی کوژبودش چون کمان	تیر آهش میگذشت از آسمان
آن یکی گفتش که هان ای پیرزن	رخ بپوش و چادری در سرفکن
زانکه نبود این عمل هرگز روا	پیرزن در حال گفت ای بینوا
گر ترا این آتشستی بر جگر	هم روا میدارئی زین بیشتر
تا نیاید آتش من در دلت	این روا بودن نیاید حاصلت
چون نبودی مادر کشته دمی	کی توانی کرد چون من ماتمی
چون ترا میبینم از آزادگان	کی شناسی کار درد افتادگان
