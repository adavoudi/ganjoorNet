ای زمان فرع زندگانی تو	زندگانیت جاودانی باد
وی جهان شادمان به صحبت تو	همه عمرت به شادمانی باد
امر و نهی تو بر زمین و زمان	چون قضاهای آسمانی باد
بر در و بام حضرت عالیت	که بهشتش بنای ثانی باد
روز و شب خدمت قضا و قدر	پرده‌داری و پاسبانی باد
با فلک مرکب دوام ترا	هم رکابی و هم عنانی باد
خضر و اسکندری به دانش و داد	شربتت آب زندگانی باد
تو توانا و ناتوانی را	با مزاج تو ناتوانی باد
تا به پایان رسد زمانهٔ پیر	جاه و بخت ترا جوانی باد
هست فرمانت بر زمانه روان	دایمش همچنین روانی باد
ملک و اقبال و دولت و شرفت	این جهانی و آن جهانی باد
