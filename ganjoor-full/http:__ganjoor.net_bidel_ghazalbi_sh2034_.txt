چون آینه چندان به برش تنگ گرفتم	کز خویش برون آمدم و رنگ گرفتم
نامی که ندارم هوس نقش نگین داشت	دامان خیالی به ته سنگ‌ گرفتم
عجز طلبم گشت عنان تاب نگاهش	ره بر رم آهو ز تک لنگ گرفتم
چون غنچه شبم لخت دلی در نظر آمد	دامان تو پنداشتم و تنگ گرفتم
خلقی در ناموس زد و داغ جنون برد	من نیزگرفتم‌که ره ننگ‌گرفتم
خجلت‌کش خودسازی‌ام از خودشکنیها	نگشوده در صلح و ره جنگ‌ گرفتم
گر چرخ نسنجید به میزان وقارم	من نیز به همت‌ کم این سنگ‌ گرفتم
در ترک تعلق چقدر ناز و غنا بود	بر هر چه هوس پای زد اورنگ‌ گرفتم
تاگرم‌کنم بستر امنی‌که ندارم	چون صبح نفس زیر پررنگ‌گرفتم
بیدل نفس آخر ورق آینه‌ گرداند	سیلی به تجرد زدم و رنگ‌ گرفتم
