می شود آب روان چون به رگ تاک رود	صرفه آب در آن است که در خاک رود
همه شب گرد دل سوختگان می گردی	کس ندیدم که در آتش چو تو بیباک رود
گرد گشتیم و بلندست همان پایه ما	خاکساری علمی نیست که در خاک رود
خشک شد چشمه شمشیر ز سرگرمی من	تا ازین شعله آتش چه به فتراک رود
چشمه عشق به دریای کرم پیوسته است	نظر عشق به هرکس که فتد پاک رود
حال مرغان گرفتار چه خواهد بودن؟	در مقامی که قفس با دل صد چاک رود
حیف و صد حیف که در عالم امکان صائب	گوشه ای نیست که کس با دل غمناک رود
