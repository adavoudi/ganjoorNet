بهار و گل طرب انگیز گشت و توبه شکن	به شادی رخ گل بیخ غم ز دل برکن
رسید باد صبا غنچه در هواداری	ز خود برون شد و بر خود درید پیراهن
طریق صدق بیاموز از آب صافی دل	به راستی طلب آزادگی ز سرو چمن
ز دستبرد صبا گرد گل کلاله نگر	شکنج گیسوی سنبل ببین به روی سمن
عروس غنچه رسید از حرم به طالع سعد	به عینه دل و دین می‌برد به وجه حسن
صفیر بلبل شوریده و نفیر هزار	برای وصل گل آمد برون ز بیت حزن
حدیث صحبت خوبان و جام باده بگو	به قول حافظ و فتوی پیر صاحب فن
