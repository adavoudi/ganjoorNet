ای ابر! نی به باغ و نه در لاله‌زار بار	یادی ز اشک من‌ کن و درکوی یار بار
قامت به جهد، حلقه شد، اما چه فایده	ما را نداد دل به در اختیار بار
آیینهٔ وصال ندارد غبار وهم	بندد اگر ز کشور ما انتظار بار
از درد زه برآکه در این انجمن هنوز	ننهاده است حاملهٔ اعتبار بار
ای شمع گریهٔ تو دل انجمن گداخت	ای اشک شعله‌بار به خاک مزار بار
درد شکست دل همه را در زمین نشاند	یک شیشه کرده‌اند بر این کوهسار بار
هرچند آستان کرم تشنهٔ وفاست	آب رخ طلب نتوان ریخت بار بار
گر در مزاج جوش غنا کسب پختگی‌ست	دیگ شعور را نسزد ننگ و عار بار
ناموس یک جهان غم از این دشت می‌بریم	پیری تو هم به دوش من از خم‌ گذار بار
گلچینی حدیقهٔ تسلیم آگهی‌ست	باغ بهار خیره‌سری گو میار بار
بیدل ز هر دو کَون فراموشیت خوش است	زین بیش نیست‌ گر همه‌ گویم هزار بار
