سرو در باغ اگر همچو تو موزون خیزد	ای بسا ناله که از بلبل مفتون خیزد
نیک بختی که تواند به تو دیدن هر روز	شادمان خسپد و بر طالع میمون خیزد
ساکنان سر کوی تو نباشند به هوش	کان زمینی ست که از وی همه مجنون خیزد
نیک خواهان به سر پند و من بدخو را	هر دم اندیشه و سودای دگرگون خیزد
صبرم از روی نگارین تو فرماید خلق	وه که این کار ز دست چو منی چون خیزد؟
سوز عشقم چو ز دل خواست، بگفتم به طبیب	گفت این علت از آنهاست که از خون خیزد
اشک خسرو همه خون است و حذر زین دریا	کاین نه موجی ست که از دجله و جیحون خیزد
