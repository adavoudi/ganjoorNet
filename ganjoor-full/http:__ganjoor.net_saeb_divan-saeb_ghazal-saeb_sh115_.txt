به تنگ همچو شرر از بقای خویشتنم	تمام چشم ز شوق فنای خویشتنم
ره گریز نبسته است هیچ کس بر من	اسیر بند گران وفای خویشتنم
چرا ز غیر شکایت کنم، که همچو حباب	همیشه خانه خراب هوای خویشتنم
سفینه در عرق شرم من توان انداخت	ز بس که منفعل از کرده‌های خویشتنم
ز دستگیری مردم بریده‌ام پیوند	امیدوار به دست دعای خویشتنم
ز بند خصم به تدبیر می‌توان جستن	مرا چه چاره، که زنجیر پای خویشتنم
به اعتبار جهان نیست قدر من صائب	عزیز مصر وجود از نوای خویشتنم
