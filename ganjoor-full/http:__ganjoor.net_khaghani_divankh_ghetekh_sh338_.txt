دی شبانگه به غلط تا به لب دجله شدم	باجگه دیدم و نظاره بتان حرمی
بر لب دجله ز بس نوش لب نوش‌لبان	غنچه غنچه شده چون پشت فلک روی زمی
نازنینان عرب دیدم و رندان عجم	تشنه‌دل ز آرزو و غرقه تن از محتشمی
پیری از دور بیامد عجمی زاد و غریب	چشم پوشیده و نالان ز برهنه قدمی
دهنش خشک و شکفته رخش از ابر مژه	جگرش گرم و فسرده تنش از سرد دمی
تشنگی بایه برده به لب دجله فتاد	سست تن مانده و از سست تنی سخت غمی
آب برداشتن از دجله مگر زور نداشت	که نوان بود ز لرزان تنی و پشت خمی
شربتی آب طلب کرد ز ملاحی و گفت	هات یا شیخ ذهیبا حرمی الرقم
پیر گفت ای فتی آن زر که ندارم چه دهم	گفت: اخسا قطع الله یمین العجمی
آبی از دجله چوبینم که به پیری ندهند	من ز بغداد چه گویم صفت بی‌کرمی
بی‌درم لاف ز بغداد مزن خاقانی	گر چه امروز به میزان سخن یک درمی
