پیوسته دل سیاه بود خلق تنگ را	دایم ستاره سوخته باشد پلنگ را
شد بیشتر ز قامت خم دل سیاهیم	صیقل برد ز آینه هر چند زنگ را
بر زر مگیر تنگ که از خرده شرار	دایم به آهن است سر و کار سنگ را
از تیغ آبدار نترسند پردلان	از چار موجه نیست محابا نهنگ را
از خلق تنگ بر تو جهان تنگ گشته است	بیرون ز پای خویش کن این کفش تنگ را
حلوای آشتی است چو شد زهر عادتی	رغبت به صلح نیست بدآموز جنگ را
شد سحر ساحران ز عصای کلیم محو	در راستان اثر نبود ریو و رنگ را
دوزد ز یک خدنگ به هم، شست صاف تو	چون دانه های سبحه قطار کلنگ را!
تا هست در چمن اثر از رنگ و بوی گل	صائب مده ز دست می لاله رنگ را
