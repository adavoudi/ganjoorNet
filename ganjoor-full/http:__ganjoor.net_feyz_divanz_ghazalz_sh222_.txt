ز خویش دست نداریم هرچه بادا باد	سری ز پوست بر آریم هرچه بادا باد
اگر چه تخم محبت بلا ببار آرد	ببوم سینه بکاریم هرچه بادا باد
گذر کنیم ز جان و جهان بدوست رسیم	ز پوست مغز بر آریم هرچه بادا باد
رهی که دیده‌وران پر خطر نشان دادند	بدیده ما بسپاریم هرچه بادا باد
اگر چه گریهٔ ما را نمیخرند بهیچ	ز دیده اشک بباریم هرچه بادا باد
اگر چه قابل عزت نه‌ایم از ره عجز	بر آستانش بزاریم هرچه بادا باد
بقصد دشمن پنهان خویشتن دستی	ز آستین بدر آریم هرچه بادا باد
کنیم محو ز خود نقش خود نگار نگار	بلوح سینه نگاریم هرچه بادا باد
چو فیض بر سر خاک اوفتیم پیش از مرگ	عزای خویش بداریم هرچه بادا باد
