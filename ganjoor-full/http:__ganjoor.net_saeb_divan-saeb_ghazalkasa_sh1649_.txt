فروغ روی تو برقی به خرمن گل ریخت	که جای نغمه شرار از زبان بلبل ریخت
ز سیر باغ نمکسود می شود دلها	نمک به خنده گل بس که شور بلبل ریخت
ز هوش برد چمن را چنان نظاره تو	که شبنم آب مکرر به چهره گل ریخت
نسیم زلف که یارب گذشت ازین گلشن؟	که پیچ و تاب طراوت ز زلف سنبل ریخت
به دیدن از رخ گلهای تازه قانع شو	که هر که چید گل از باغ، خون بلبل ریخت
نبود حوصله سوز اینقدر می گلرنگ	عرق ز چهره ساقی مگر درین مل ریخت؟
حریف برق تجلی که می تواند شد؟	که کوه طور به صحرا ازین تزلزل ریخت
ز چهره عرق افشان او که حرفی گفت؟	که رنگ شرم و حیا لاله لاله از گل ریخت
ز بردباری دشمن خدا نگه دارد!	که بارها دم تیغ از من از تحمل ریخت
کدام سرد نفس رو به این گلستان کرد؟	که همچو برگ: خزان دیده، بال بلبل ریخت
حذر نمی کند از اشک من فلک، غافل	که سیل گریه من صد هزار ازین پل ریخت
شد از عذار تو خورشید آفتاب زده	ز آفتاب اگر رنگ چهره گل ریخت
به زور، می به حریفان دهد غلط بخشی	که زهر در قدح من به صد تأمل ریخت
ز خار زار قدم بر بساط گل دارم	مرا که برگ سفر در قدم توکل ریخت
توقع صله صائب ز نو گلی دارم	که زر به دامن گلچین به رغم بلبل ریخت
