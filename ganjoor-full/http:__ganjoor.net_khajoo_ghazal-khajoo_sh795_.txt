مه بی مهر من ز شعر سیاه	روی بنمود بامداد پگاه
کرده از شام بر سحر سایه	زده از مشک بر قمر خرگاه
دل من در گو زنخدانش	همچو یوسف فتاده در بن چاه
آه کز دود دل نیارم کرد	پیش آئینه جمالش آه
بجز از عشق چون پناهی نیست	برم از عشق هم بعشق پناه
موی رویم سپید گشت و هنوز	می‌کشد خاطرم به زلف سیاه
شاخ وصل تو ای درخت امید	بس بلندست و دست من کوتاه
در شب هجر ناله‌ام همدم	در ره عشق سایه‌ام همراه
روز خواجو قیامتست که هست	بر دلش بار غم چو بار گناه
