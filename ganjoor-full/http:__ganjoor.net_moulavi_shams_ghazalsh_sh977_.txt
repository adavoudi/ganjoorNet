عید بر عاشقان مبارک باد	عاشقان عیدتان مبارک باد
عید ار بوی جان ما دارد	در جهان همچو جان مبارک باد
بر تو ای ماه آسمان و زمین	تا به هفت آسمان مبارک باد
عید آمد به کف نشان وصال	عاشقان این نشان مبارک باد
روزه مگشای جز به قند لبش	قند او در دهان مبارک باد
عید بنوشت بر کنار لبش	کاین می بی‌کران مبارک باد
عید آمد که ای سبک روحان	رطل‌های گران مبارک باد
چند پنهان خوری صلاح الدین	بوسه‌های نهان مبارک باد
گر نصیبی به من دهی گویم	بر من و بر فلان مبارک باد
