چراغ صبح و دم مستعار هر دو یکی است	بقای خرده جان و شرار هر دو یکی است
ز لطف و قهر نمی بالم و نمی نالم	به خار خشک، خزان و بهار هر دو یکی است
چنان ربوده این باغ و بوستان شده ام	که نوشخند گل و نیش خار هر دو یکی است
فسردگی و کدورت شده است عالمگیر	جوان و پیر درین روزگار هر دو یکی است
چنان گزیده دنیای بد گهر شده ام	که پیش دیده من گنج و مار هر دو یکی است
مکن به بدگهران مردمی که آتش را	چه گل به جیب فشانی چه خار هر دو یکی است
چه لازم است شب و روز خون دل خوردن؟	چو سنگ و لعل درین روزگار هر دو یکی است
توان به زنده دلی شد ز مردگان ممتاز	وگرنه سینه و لوح مزار هر دو یکی است
اگر دو بین ز دو رنگی نگشته ای صائب	شب جدایی و روز شمار هر دو یکی است
