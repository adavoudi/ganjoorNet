 حیدربابا گلدیم سنی یوخلیام	بیر ده یاتام قوجاغوندا یوخلیام
اوشاقلیغا دیم بیزه گلسن بیر	آیدین گونلر آغلار یوزه گلسن بیر
حیدربابا چکدون منی گتیردون	یوردوموزا، یوامیزا یتیردون
قوجا یعقوب ایتمیشسمده تاپوپسان	قاوالیوب قورد آغزینان قاپوپسان
گدنلرین یری بوردا گورونور	خانم ننم آغ کفنین بورونور
بالا گلدون، نیه بله گژ گلدون؟	صبریم سنن گوژلشدی سن گوژ گلدون
من گؤردوگوم کروان چاتوپ کؤچیپدی	آیریلیغن شربتینی ایچیپدی
گچیپ گدیپ گدر گلمز یولارا	توزی قونوپ بو داشلارا کولارا
بوردا شیرین خاطره لر یاتوپلار	داشلاریلان باشی باشا چاتوپلار
من باخاندا قاوزانیللار باخیللار	بیرده یاتوپ یاندریلار یاخیللار
 قبیله میز بوردا قوروپ اجاغی	ایندی اولموش قورد قوشلارون یاتاغی
و بلدت لیس لها انیسٌ	الا الیعافیر و الا العیسٌ
زمان گچیر افق لرده توز قالیر	کروان کیمی اوزاقلاردا توز سالیر
یورک دیر زمان کچمه، آمان دور	کچنلرده گوزوم وار بیر دایان ، دور
 روزگارین دگیرمانی فیرلانیر	مخلوق اونون دیشلرینه تولانیر
همیشه لیک شادلیق بیلیر اؤزینه	قبری گؤرور توز قوندورمور یوزینه
کهنه لرین سور سموکی دارتلوپ	قورتولانون چول چوخاسی یرتلوپ
شیخ الاسلام سهمان قالوپ قبراخدی	نوروز علی قاچاق گچیپ قوچاخدی
 عاهیلارون یتمش کفن چورودوپ	جاهیلاری دنیا غمی کریدوپ
رخشندهنین نوه دوتور الینی	ننه قزین کورکنی گلینی
 چوق شکری وار، گنه گلدوخ گوروشدوخ	ایتنلردن بیتنلردن سوروشدوخ
بیرده گوروش قسمت اولا، اولمیه	عمرلرده فرصت اولا، اولمیه
بوردا خیال میدانلاری گنیشدی	داغلار داشلار بوتون منله تانیشدی
بو نه سسدر سن عالمه سالوپسان	گل بیر گورک اوزون هاردا قالوپسان
کجاویله بو چایدان چوق گچمیشیک	بو چشمه لردن نه سولار ایچمیشیک
چپیشلری قیدیخلیان گونلریم	چپیش کیمی اویناخلیان گونلریم
 بو خرمنده آرادان خیر اویناردیخ	جومالاشوب قاریشقا تک قایناردیخ
آغاجلاردان چلینک آغاج کسردیک	قوروخجونون قورخوسوندان اسردیک
 بو طوله ده ساری اینک دوغاردی	خانم نم اینکلری ساغاردی
من بزوی قوجاقلاردیم قاشماسین	دیردی باخ بایدا دولسین داشماسین
بو داملاردا چوخلی جزیخ آتموشام	اوشاقلارین آشیقلارین اوتموشام
اوشاق نجه هیچ زادینان شاد اولار	ایندی بیزیم غمی دوتمور دنیالار
 مکتب قالیر اوشاقلار درس آلیللار	هی یازیللار هی پوزیلار، یالیللار
آما بیزیم یولداشلاردان قالان یوخ	بونلاردان بیر بیزی یادا سالان یوخ
بیر وقتینده بو مکتب پرگار ایدی	بیر مسیب، بیر ممدسن وار ایدی
آخود بیزله اویناماغا گدردی	ازی بیزه اویناماق ارگدردی
ددیم بالام او مدسن نولوپدی	معلوم اولدی طفیل جوان الوپدی
بیر یل اسیر باخیرسان ممدسن یوق	بو کتده بیر بورون قانین کسن یوق
دیم دیون مسیبه نه گلدی	غلام گوردوم آغلار گوزیله گلدی
دیم یازیق بیزله حاصیل بلنلر	بیتمینده آجلارینان النلر
بو مکتبده شعرین شهدین دادمشام	آخوندون آغزیندان قاپوپ اودمشام
باشیم آغریر دیوپ قاچوپ گتمیشم	باخچالاردا گدوب گوزدن ایتمیشم
آزاد اولاندا مکتبدن چخاردیخ	هجوم وروپ بیریبرین سخاردیخ
اوشاق دیمه ایپین قرمیش دانا ده	بیر دانادا دیمه، اللی دانا ده
ملک نیاز ایتگین گدوپ یوخ اولوب	امیر اصلان سکته ایله یخیلوب
چرک غمی چیخوپ خلقین آینا	هر کس قالوب اوز جاننین هاینا
کتدی یازیق چراغ تاپیر یاندیرا	گوروم سیزون برقوز قالسین آندیرا
نه دور آخر بو ملتین گناهی	دوتسون سیزی گوروم مظلوملار آهی
هر نه آلیر بها وریر قیمتی	اوجوز فقط اکینچینون زحمتی
کند اوشاقی گدیر یولدا ایشلیه	اوردا بلکه قندی تاپا دیشلیه
کتدی گلین کیمی دنیانی بزر	اوز عورتی یاماخ یاماغه دوزر
ایندیده وار چرشابلاری آلباخدی	اوشاقلارون قیش پاچاسی چیلپاخدی
 بو باخچادا آش ترهسی اکردیک	هی سو آچوپ کردیه گوز تیکردیک
فینقلشلار قاشیقلاردان آسلانی	یاغلی دیسم قوری آغزون ایسلانی
 بو دشلرده قوزیلاری یایاردیخ	آخماسونلار اولدوز تکین سایاردیخ
قوش قوان دا ایله بیل که قاباندی	قورد اوزاقدان دیر بس که چوباندی
 خانم ننم ناخوش اولان ایلیدی	قیش وار ایکن کولکیدی، یلیدی
یوک یاپنی هی چاتیردوخ که گداخ	سل چیمخروب، مجبوریدوخ قیداخ
نیسان دوشدی بیزده دوشدوخ یاغیشا	کیم باجارا سیللریله بوغیشا
بالا کیشی فایطونچمیز گلمیشدی	امامیه قهوهسنده قالمیشدی
بو زمیده گدوپ گوزدن اتردیک	تونقال قوروپ سوتوللری اتردیک
ایلده گولسون، مرادینه یتیشسون	یورکلرین یارالاری بیتیشسون
خلورچیلر بوردا خلور داشیردی	بو کولوکدن الاخلار دیرماشیردی
هر ایش دییدون هر کیمه گورردی	جان درمانی ایستییدون ورردی
ایندی بشر آج قورد تکین اودوخوپ	چومبلنتی گوز قجردوپ دوروخوپ
توکولسنلر اونون لشین یرتسونلار	هره بر دیش انسه سیندن قیرتسونلار
حیدربابا سنده دفینه لر وار	داغلار ودیعه سی، خزینه لر وار
بو سینه لر داغلاریله دانشور	داغلار کیمی گوگلریله قونشور
گور هاردان من سنه سالدیم نفسی	ددیم قیتر، سال عالمه بو سسی
سان که قاناد وردون یله نسیمه	هر طرفدن سس وردیلر سسیمه
حیدربابا سنی وطن بیلمیشدیم	وطن دیوب باش گتوروپ گلمیشدیم
حلبو که لاپ غملی غربت سندیمیش	قارا زندان، آجی شربت سندیمیش
.کیم قالدی که بذه بوغون بورمادی	آتدان آتدان بزه کلک قورمادی
شیطانلاری قوجاقلیوب گزدیر سیز	انسانلاری ایاخلیوب ازدیر سیز
دووار اوجالدی گون بیزه دوشمدی	زندان قارالدی گؤز گؤزی سشمدی
سلده باسدی اموز دولوپ گؤل اولدی	چوق یازیغین اوی چونوپ چول اولدی
اول باشی مندن استقبال اتدیز	سونان چونوب ایشیمده اخلال اتدیز
عیبی یوقدور کچر گدر عمردور	قیشدا چیخار، یوزی قارا کمردور
منیم یولوم محبت جاده سیدی	سؤن سؤزلریم حقون اراده سیدی
یوخسا منده بیر کسیله غرض یوخ	سیاست آدلی منده بیر مرض یوخ
حق نه دیور؟ کفره قارشی گتمیوز	نوردان چیقوب ظلمات ایچره ایتمیوز
گوردوزده که اولمادی کفرین دیبی	پولدا ورسه آلماغا تیکمیش جیبی
شیطان بیزیم قیبله میزی چوندریب	آلله دین یولدان بیزی دوندریب
منت قویور که آرخوز نهر اولوب	بیز گوروروک سولار بیزه زهر اولوب
حیدربابا گلیلیخ دان نه چیخار	ظلمون اوین صبر و تحمل ییخار
گل قیداخ چیقاق آقا دوزینه	گچاق گنه محبتون سوزینه
 دینه اوشاق بیربریله سازاولسون	بلکه بو قیش بیرده چونوب یاز اولسون
بیزده باخوب فرحلنوب بیر اوچاق	سنیق سالخاخ قانادلاری بیر آچاق
بو باخچادان آلچالاری درردیک	قیش آدینا چیقوب دامدا سرردیک
قیش زومارین یایدا ییوب دویاردیق	بیر کلی ده منت خلقه قویاردیق
اولر قالیر اوصاحبی یوق اوزی	اجاقلارین آنجاق ایشیلدیر گوزی
بیزدنده بیر سوز قالاجاق آی آمان	کیملر بیزدن سالاجاق آی آمان
 بیزدن سورا کرسیلرین تویندا	کندین ناغیلاریندا سوز سویندا
حیدربابا ازین قاتار سوزلره	عیشقی کیمی خمار ورر گوزلره
عاشیق دیر بیر نازلی یار واریمیش	عشقیندن اودلانوب یانار واریمیش
اودلار سونوب اونون اودی سونمیوپ	فلک چونوپ اونون چرخی چونمیوپ
حیدربابا آلچاقلارون کشگ اولسون	بیزدن سورا قالانلارا عشق اولسون
اولادیمیز مذهبنی دانماسون	هر ایچی بوش سوزلره آلدنماسون
