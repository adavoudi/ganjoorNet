ز گیرایی چنان گشته است بی برگ و نوا دستم	که نتواند گرفت افتادگی را از هوا دستم
نگیریم تنگ در آغوش تا آن خرمن گل را	نمی آساید آغوشم نمی آید به جا دستم
همانا از گل بیت الحزن کردند تخمیرم	که هرگز چون سبو از سر نمی گردد جدا دستم
به فکر دامن آن غنچه مستور افتادم	گره در آستین چون غنچه گردید از حیا دستم
ز حسن بی نیازی پنجه می زد با ید بیضا	به چشم خلق گردید از طمع چون اژدها دستم
گریبان می درد دامان گل از اشتیاق من	چه سر سبزی است با بختم چه اقبال است با دستم
کمند موج را در تاب دارد اضطراب من	به دریای غم افتدگر بگیرد ناخدا دستم
اگر صائب ندارم گوهر ارزنده ای در کف	بحمدالله که خالی نیست از نقد دعا دستم
