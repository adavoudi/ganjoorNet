توبه همصحبتان بر خاطر ما بار نیست	راه امن بیخودی را کاروان در کار نیست
کاسه منصور خالی بود پرآوازه شد	ورنه در میخانه وحدت کسی هشیار نیست
در پس دیوار محرومی گریبان می درم	گر چه محرمتر ز من کس در حریم یار نیست
هر که پیراهن به بدنامی درید آسوده شد	بر زلیخا طعن ارباب ملامت بار نیست
کهربا نتواند از دیوار جذب کاه کرد	جذبه توفیق را با تن پرستان کار نیست
بر نیاید صبر با مژگان خواب آلود او	هیچ جوش مانع این تیغ لنگردار نیست
چون زر بی سکه مردودست در بازار حشر	هر دلی کز کاوش مژگان او افگار نیست
می توان از پرنیان ابر دیدن ماه را	هر دو عالم روی او را مانع دیدار نیست
دل عبث از سبحه و زنار منت می کشد	این کهن اوراق را شیرازه ای در کار نیست
در خرابات مغان از عدل پیر می فروش	گوشه ویرانه ای غیر از دل معمار نیست
گوهر خود را به خار و خس فشاندن مشکل است	می کند خون گریه هر ابری که در گلزار نیست
پیش ما صائب که رطل خسروانی می زنیم	گنج باد آورد غیر از ابر گوهر بار نیست
