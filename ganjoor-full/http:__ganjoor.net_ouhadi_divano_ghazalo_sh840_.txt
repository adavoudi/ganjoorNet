کاکل آن پسر ز پیشانی	کرد ما را بدین پریشانی
حاصل ما ز زلف و عارض اوست	اشک چون خون و چشم چون خانی
شب اول چو روز دانستم	که کشد کار ما به ویرانی
ای به رخسار آفتاب دوم	وی به دیدار یوسف ثانی
در کمند توییم و می‌بینی	مستمند توییم و می‌دانی
عهد بستیم و نیستی راضی	دل بدادیم و هم پشیمانی
گر نیاییم یاد ما نکنی	ور بیاییم رخ بگردانی
دل به دست تو بود، بشکستی	تن به حکم تو گشت و تو دانی
حالم از قاصدان نمی‌شنوی	نامم از نامه بر نمی‌خوانی
اوحدی را ز درد درمان کن	که بنالد ز درد و درمانی
