خطبهٔ در نعت و توحید خدای	کرده بود انشا بزرگی رهنمای
سجع بود آن خطبه رنجی برده بود	پیش شیخ کرکان آورده بود
چون بخواند آن خطبه را در پیش او	خواست تحسین طبع دوراندیش او
شیخ گفتا بر دلم صد غم نهاد	آن دل بیکارکاین برهم نهاد
هر که دل زندهست در سودای دین	نبودش بی هیچ شک پروای این
یک نشان مرد بیکار این بود	شغل مشغولان پندار این بود
مرد را آن خطبه بر دل سرد شد	خجلتش آورد و رویش زرد شد
حال من با این کتاب اینست و بس	حجت بیکاری دینست و بس
چند گوی آخر ای دل تن بزن	نفس را خاموش کن گردن بزن
چند شعر چون شکر گوئی تو خوش	همچو بادامی زفان در کام کش
پنبه را یکبارگی برکش ز گوش	در دهن نه محکم و بنشین خموش
