سبزه خط دود از آن رخسار آتشناک کرد	دیده آیینه را جوهر پر از خاشاک کرد
سرنوشت جوهر از آیینه خواندن مشکل است	آن خط نازک رقم را چون توان ادراک کرد؟
سر برآورد از زمین در عهد ما بی حاصلان	تخم قارونی که موسی پیش ازین در خاک کرد
ابر رحمت در دهانش گوهر شهوار ریخت	چون صدف هر کس درین دریا دهن را پاک کرد
چون نریزد از زبان ما صفیر دلخراش؟	چون قلم درد سخن ما را گریبان چاک کرد
مزرع بی حاصل من داغ دارد برق را	کهربایی می تواند خرمنم را پاک کرد
چون نترسد دیده من از غبار خط او؟	زلف صیادش در اینجا دام را در خاک کرد
گرچه صائب می چکد آب گهر از کلک من	دام بتوان در غبار خاطرم در خاک کرد
