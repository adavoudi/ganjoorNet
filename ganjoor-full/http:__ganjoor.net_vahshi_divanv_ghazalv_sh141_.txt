مرغ ما دوش سرایندهٔ بستانی بود	داشت گلبانگی و معشوف گلستانی بود
دیده کز نعمت دیدار نبودش سپری	مگسی بود که مهمان سرخوانی بود
دست امید که یک بار نقابی نکشید	بود دور از سر و نزدیک به دامانی بود
آنکه از تشنگیش بود گذر بر ظلمات	تف نشان جگرش چشمهٔ حیوانی بود
ریشه تفسیدهٔ گیاهی ز لب کوثر رست	که ز ابرش هوس قطرهٔ بارانی بود
خویش را ساخته آماده سد شعله خسی	گرم همصحبتی آتش سوزانی بود
بود وحشی که ز رخسار تو شد قافیه سنج	یا نواساز گلی مرغ خوش الحانی بود
