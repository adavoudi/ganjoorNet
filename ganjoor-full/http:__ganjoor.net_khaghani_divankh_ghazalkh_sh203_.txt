بوی وفا ز گلبن عالم نیافت کس	تا اوست اندر او دل خرم نیافت کس
منسوخ کن حدیث جهان را که در جهان	هرگز دو دوست یک‌دل و همدم نیافت کس
آن حال کز وفای سگی باز گفته‌اند	دیری است تا ز گوهر آدم نیافت کس
در ساحت زمین مطلب کیمیای انس	کاندر خزانه‌ها فلک هم نیافت کس
چندین مگوی مرهم و مرهم که هر که بود	در خستگی فروشد و مرهم نیافت کس
در چار بالش عدم آی از بساط کون	کاینجا دم مراد مسلم نیافت کس
چون قفل و پره آلت بند است روز و شب	زان لاجرم کلید در غم نیافت کس
خاقانیا ز عالم وحشت مجوی انس	کانفاس عیسی از دم ارقم نیافت کس
