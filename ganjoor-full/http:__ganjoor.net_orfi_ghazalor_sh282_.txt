به لحد چگونه زین غم، دلم آرمیده باشد	که لبی چنان به مرگم، چو تویی گزیده باشد
اثر از نمک چو یابد، دلم از شراب دایم	که ز جام قطرهٔ می، ز لبش چکیده باشد
چو رود، ملول گردم، ز برم ، کناره سوزد	که به شومی من آیا، سخنی شنیده باشد
نبرد دل غیورم، ز خدنگ یار لذت	به کدام دل  ندانم، هوسش خلیده باشد
چو رسد رفیق بر من، نگرد به گریه دایم	که به تازگی زمانی ، به رخ تو دیده باشد
دهد آن کسی به عرفی، به کمند آرمیدن	که ز غمزهٔ تو در خون، نفسی تپیده باشد
