ای خسروی که دست و دل کامگار تو 	کار جهان به تیغ جهانگیر می‌کنند 
شیران رایت تو هژبران رزم را 	در مرغزار معرکه به نخجیر می‌کنند 
آیات فتح را به زبان و سنان و تیغ 	پیوسته اولیای تو تفسیر می‌کنند 
اقبال تا به دامن جاه تو چنگ زد 	حساد ناله زارتر از زیر می‌کنند 
آب از هوای لطف تو دیوانه می‌شود 	زان دست و پای آب به زنجیر می‌کنند 
مقصود مقریان قماری دعای توست 	زان ناله‌ها که در شب و شبگیر می‌کنند 
خورشید طلعتا و زرای تو وجه من 	اکنون سر ماه رفت که تدبیر می‌کنند 
در کار بنده خرد و بزرگ آنچه راستی است 	تاخیرها نموده و تقصیر می‌کنند 
انعام شاه و حکم امیرست و من غریم 	وجهی است دادنی به چه تاخیر می‌کنند؟
اکنون به لطف خویش ازیشان سوال کن 	تا خود درین قضیه چه تقریر می‌کنند 
بازار تیغ و کلک تو همواره تیز باد 	تا کار ملک راستی از تیر می‌کنند
