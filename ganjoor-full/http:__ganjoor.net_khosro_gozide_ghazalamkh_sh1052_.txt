کسی که دیدن آن ترک باده نوش رود	به پای آید و چون بیندش به دوش رود
تبارک الله ازان رو که بهره خواهد برد	چو هم ز دیدن او آدمی ز هوش رود
گر آن حریف رود سوی قبله، صوفی را	گلیم زهد به دکان می فروش رود
ز بس که بیهشم از وی چو چشم پاک کنم	به سوی چشم برم دست و سوی گوش رود
خراش سینه همسایه شد خروش دلم	کسی مباد که در گوشش این خروش رود
صلای عیش همی آیدم ز یاران، لیک	دلم نماند که سوی نشاط و نوش رود
طریق سرو قباپوش دید تا خسرو	دلش نخواست که بر سرو سبزپوش رود
