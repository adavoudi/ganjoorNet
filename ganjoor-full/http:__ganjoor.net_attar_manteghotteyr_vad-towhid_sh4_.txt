گفت لقمان سرخسی کای اله	پیرم و سرگشته و گم کرده راه
بنده‌ای کو پیر شد شادش کنند	پس خطش بدهند و آزادش کنند
من کنون در بندگیت ای پادشاه	همچو برفی کرده‌ام موی سیاه
بندهٔ بس غم کشم، شادیم بخش	پیرگشتم ، خط آزادیم بخش
هاتفی گفت ای حرم را خاص خاص	هر که او از بندگی خواهد خلاص
محو گردد عقل و تکلیفش به هم	ترک گیر این هر دو و درنه قدم
گفت الاهی پس ترا خواهم مدام	عقل و تکلیفم نباید والسلام
پس ز تکلیف وز عقل آمد برون	پای کوبان دست می‌زد در جنون
گفت اکنون من ندانم کیستم	بنده باری نیستم، پس چیستم
بندگی شد محو، آزادی نماند	ذره‌ای در دل غم و شادی نماند
بی‌صفت گشتم، نگشتم بی‌صفت	عارقم اما ندارم معرفت
من ندانم تو منی یا من توی	محو گشتم در تو و گم شد دوی
