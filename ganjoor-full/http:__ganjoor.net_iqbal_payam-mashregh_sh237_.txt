حسرت جلوهٔ آن ماه تمامی دارم	دست بر سینه نظر بر لب بامی دارم
حسن می گفت که شامی نپذیرد سحرم	عشق می گفت تب و تاب دوامی دارم
نه به امروز اسیرم نه به فردا نه به دوش	نه نشیبی نه فرازی نه مقامی دارم
بادهٔ رازم و پیمانه گساری جویم	در خرابات مغان گردش جامی دارم
بی نیازانه ز شوریده نوایم مگذر	مرغ لاهوتم و از دوست پیامی دارم
پرده برگیرم و در پرده سخن میگویم	تیغ خونریزم و خود را به نیامی دارم
