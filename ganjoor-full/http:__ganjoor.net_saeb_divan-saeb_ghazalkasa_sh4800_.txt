نبرده خط ز عذار تو آب و تاب هنوز	بر آتش تو جگرها شود کباب هنوز
شد آفتاب تو در ابر خط نهان هر چند	ز عارض تو شود دیده ها پر آب هنوز
ز خط شد آن لب میگون اگر چه پا به رکاب	توان رساند ز نظاره اش شراب هنوز
کشید حسن ترا گرچه خط به پای حساب	نمی کند نگهت ترک بیحساب هنوز
مه تو گر چه حصاری ز هاله خط شد	حذر کند ز شبیخونش آفتاب هنوز
ز خط قلمرو حسن تو گشت زیر و زبر	ز غفلت است دو چشم تومست خواب هنوز
ز نقش خط لب لعل تو گرچه شد بی آب	ز عارض تو تراوش کند حجاب هنوز
نهشت رنگ حیا بر رخت ز تردستی	چه نقشها که زند خط دگر برآب هنوز
اگر چه خط رقم رخصت تماشایی است	کند ز دیده من صائب اجتناب هنوز
