کاری مکن که رو به در آسمان نهم	هر تیر ناله ای که بود در کمان نهم
کاری مکن که پا کشم از آستان تو	داغ صبوریی که ندارم به جان نهم
کاری مکن که بدعت وارستگی ز عشق	من در میان سلسله عاشقان نهم
کاری مکن که نیمشب از رخنه قفس	راه گریز پیش دل ناتوان نهم
کاری مکن که راز جگر سوز داغ را	با مرهم حرام نمک، در میان نهم
انصاف نیست کز چمنت بعد صد بهار	بی برگ سبزرو به در آشیان نهم
آخر چنان مکن که چو صائب ز زلف تو	دل بر گرفته رو به صف نیکوان نهم
