مدتی شد که به جان در پی جانان خودم	درد دل می طلبم طالب درمان خودم
مجمع اهل دلان زلف پریشان من است	من سودازده هم بی سر و سامان خودم
در نظر آینه می آرم و خود می نگرم	ناظر لطف خداوندم و حیران خودم
من اگر عاقلم و عاشق و مخمورم و مست	غیر را کار به من نیست که من ز آن خودم
به خرابات کنم دعوت رندان شب و روز	رهبر کاملم و مرشد یاران خودم
ساکن کوی خراباتم و سرمست مدام	همدم جامم و ساقی حریفان خودم
میر مستانم و فرماندهٔ بزم عشقم	سید خویشتن و بندهٔ فرمان خودم
