اگر دمی بگذاری هوا و نااهلی	ببینی آنچ نبی دید و آنچ دید ولی
خدا ندانی خود را و خاص بنده شوی	خدای را تو ببینی به رغم معتزلی
اگر تو رند تمامی ز احمقان بگریز	گشا دو چشم دلت را به نور لم یزلی
مگوی غیب کسان را به غیب دان بنگر	زبان ز جهل بدوز و دگر مکن دغلی
وضو ز اشک بساز و نماز کن به نیاز	خراب و مست شو ای جان ز باده ازلی
برآر نعره ارنی به طور موسی وار	بزن تو گردن کافر غزا بکن چو علی
دکان قند طلب کن ز شمس تبریزی	تو مرد سرکه فروشی چه لایق عسلی
