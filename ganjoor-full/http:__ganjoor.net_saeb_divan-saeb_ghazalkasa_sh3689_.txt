به دیده آب اگر از آفتاب می گردد	دل از نظاره روی تو آب می گردد
ز خیره چشمی من آفتاب می لرزید	کنون ز ذره به چشم من آب می گردد
عرق نکردن رویش ز بی حجابی نیست	ستاره محو درین آفتاب می گردد
حجاب عاشق و معشوق پرده هستی است	کتان چو ریخت ز هم ماهتاب می گردد
رخش ز باده گلرنگ چون برافروزد	به چشم حلقه آن زلف آب می گردد
ز خامی آن که در اینجا به داغ عشق نسوخت	در آفتاب قیامت کباب می گردد
سری که نیست ز هوش و خرد گران صائب	سبک ز کسب هوا چون حباب می گردد
