دل ازان زلف چلیپا نتوانست گذشت	طفل از دام تماشا نتوانست گذشت
سوز ما را نتوان کرد به مجنون نسبت	هیچ مرغی ز سرما نتوانست گذشت
دامن از خار علایق نتوان آسان چید	سیل از دامن صحرا نتوانست گذشت
گر چه از فاختگان یافت پر و بال عروج	سرو ازان قامت رعنا نتوانست گذشت
عاقبت سرد به جان کندن بسیار گذاشت	آن که گرم از سر دنیا نتوانست گذشت
دامن دولت جاوید به دستی افتاد	که ز دریوزه دلها نتوانست گذشت
دیده از روی نکویان که تواند برداشت؟	که ز خورشید، مسیحا نتوانست گذشت
صائب از خوردن می گر چه دلش گشت سیاه	لاله از باده حمرا نتوانست گذشت
