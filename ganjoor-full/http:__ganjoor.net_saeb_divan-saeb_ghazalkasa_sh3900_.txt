فسردگان که اسیر جهان اسبابند	به چشم زنده دلان نقش پرده خوابند
ز خویشتن سرمویی چو نیستند آگاه	چه سود ازین که نهان در سمور وسنجابند
چو خون مرده به نشتر زجا نمی جنبند	هلاک بستر نرمند و مرده خوابند
مخور ز ساده دلی روی دست هم گهران	که در شکستن هم همچو موج بیتابند
ز زهد نیست به میخانه گر نمی آیند	خجل ز آینه داران عالم آبند
نمی شوند چو موج لطیف جوهر بحر	چو خاروخس همگی خرج راه سیلابند
خبر ز ساحل این بحر آن کسان دارند	که سر جیب فرو برده همچو گردابند
تهی ز باده حکمت مدان خموشان را	که همچو کوزه سر بسته پر می نابند
به چشم قبله شناسان عالم تجرید	ز خود تهی شدگان زمانه محرابند
رواج عالم تقلید سنگ راه شده است	وگرنه رشته زنار وسبحه همتابند
به آشنایی مردم مبند دل صائب	که لوح خاک چو آیینه خلق سیمابند
