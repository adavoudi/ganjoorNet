بهار می گذرد ساغر چو لاله بگیر	هزار بوسه ز کنج لب پیاله بگیر
ز نشأه پر طاوسی ار نداری رنگ	به طاق ابروی قوس قزح پیاله بگیر
بهار عمر سبکتر ز برق می گذرد	چو لاله کام دل از باده دو ساله بگیر
بنوش باده گلرنگ و رو به بستان کن	هزار نکته رنگین به برگ لاله بگیر
مزاج ساغر گل نازک است ای بلبل	خدای را پر خود پیش سنگ ژاله بگیر
نصیحتی است ز پیر مغان به یاد مرا	غمی فرو چو بگیرد ترا پیاله بگیر
به عمر خضر چه خمیازه می کشی صائب؟	تو نیز کام دل از باده دو ساله بگیر
