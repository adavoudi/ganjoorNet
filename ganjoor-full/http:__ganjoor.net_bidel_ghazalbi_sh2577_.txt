کو عبرت آگهی‌ که به تحقیق راه او	جو شد ز چشم آبلهٔ پا نگاه او
چون شمع قطع ساز نفس مفت بیدلی	کزاشک تیغ آب دهد برق آه او
مأوا کشیده‌ایم به دشتی که تا ابد	برق آب می‌خورد ز زبان گیاه او
حیران دستگاه حبابم‌ که بسته‌اند	نقد محیط در خم ترک کلاه او
دارم به سینه خون شده آهی ‌که همچو صبح‌	در کوچه‌های زخم گشودند راه او
بگذار تا به درد تمناش خون کنند	دل قابل وفاست مپرس ازگناه او
ما عاجزان ز کنج خموشی‌کجا رویم	آسوده‌ایم ناله صفت در پناه او
زبن قامتی که حلقهٔ تسلیم بیخودی‌ست	دامی فکنده‌ایم به راه نگاه او
آهسته رو که بر دل موری اگر خوری	گردی غبار خاطر خال سیاه او
چندانکه می‌شود نظر همتت بلند	دارد عروج آینهٔ بارگاه او
گر تار و پودکارگه عشق پروری	جز پنبه‌زار وهم ‌کتان نیست ماه او
بیدل اگر به عشق‌کند دعوی وفا	غیر از شکست رنگ چه باشد گواه او
