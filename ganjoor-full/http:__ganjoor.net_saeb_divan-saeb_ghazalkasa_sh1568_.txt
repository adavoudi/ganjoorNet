در غم و شادی ایام مرا حال یکی است	فصل هر چند کند جامه بدل سال یکی است
حرص دایم ز برای دگران در گردست	حال این بی بصر و دیده غربال یکی است
عرق سعی برای دگران می ریزد	حاصل خواجه ز مال خود و حمال یکی است
هر نفس اهل هوس نیت دیگر دارند	دل این طایفه و قرعه رمال یکی است
پیش سوزن که به یک چشم جهان را بیند	گوهر عیسی و خرمهره دجال یکی است
پیش جمعی که ازین نشأه به تنگ آمده اند	شادی مردن و آزادی اطفال یکی است
دل اگر نرم شود کار جهان آسان است	گره سخت به سررشته آمال یکی است
ادب پیر خرابات نگهداشتنی است	طبع پیران و دل نازک اطفال یکی است
تا رسیدم به پریخانه وحدت صائب	پای طاوس مرا در نظر و بال یکی است
