تا چه عشق است آن صنم را با دل پرخون شده	هر زمان گوید که چونی ای دل بی‌چون شده
دم به دم او کف خود را از دلم پرخون کند	تا ز دست دست او خون دلم جیحون شده
نام عاشق بر من و او را ز من خود صبر نیست	عشق معشوقم ز حد عشق من افزون شده
چونک کردم رو به بالا من بدیدم یک مهی	فتنه خورشید گشته آفت گردون شده
ذره‌ها اندر هوا و قطره‌ها در بحرها	در دماغ عاشقانش باده و افیون شده
واعظ عقل اندرآمد من نصیحت کردمش	خیز مجلس سرد کردی ای چو افلاطون شده
پیش شمس الدین تبریزی برو کز رحمتش	مردگان کهنه بینی عاشق و مجنون شده
