دلا، دگر قدم از کوی دوست بازمکش	کنون که قبله گرفتی سر از نماز مکش
بر آستانهٔ معشوق اگر دهندت بار	طواف خانه کن و زحمت حجاز مکش
ز ناز کردن او ناله چیست؟ شرمت باد	ترا که گفت: کزو کام جوی و ناز مکش؟
نسیم باد، بده بوی آن نگار و دگر	مرا در آتش اندوه در گداز مکش
ز من به حلقهٔ آن قبلهٔ طراز بگوی	که: بیش بر رخم از خون دل تراز مکش
چو بوسه نمی‌دهی رخ به عاشقان منمای	چو دانه نیست درین عرصه دام باز مکش
ازین سپس که ببینم بخواهمش گفتن	که: پرده بر رخت، ای یار دلنواز مکش
کشیدم آن سر زلف دراز را روزی	به طیره گفت که: اوحدی، دراز مکش
گرت خزینهٔ محمود نیست درست طمع	دلیر در شکن طرهٔ ایاز مکش
