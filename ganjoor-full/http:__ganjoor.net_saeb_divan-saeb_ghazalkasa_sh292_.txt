خنده ها بر شمع دارد دیده گریان ما	مو نمی گنجد میان گریه و مژگان ما
صحبت ما میهمان را سیر می سازد ز جان	جز لب افسوس نبود لقمه ای بر خوان ما
خون ما روی زمین را شستشویی می دهد	در تنور خاک چون پنهان شود طوفان ما؟
خون غیرت در دل رحمت نمی آید به جوش	تا نگردد لاله زار از داغ می دامان ما
در سواد دیده ما عیب می گردد هنر	سنگ گوهر می شود در پله میزان ما
بازی عشرت مخور از خنده ما همچو برق	گریه ها در پرده دارد چهره خندان ما
ما چرا سر در سر اندیشه سامان کنیم؟	آن که سر داده است، آخر می دهد سامان ما
این جواب آن غزل صائب که ملا گفته است	از پی آن آفتاب است اشک چون باران ما
