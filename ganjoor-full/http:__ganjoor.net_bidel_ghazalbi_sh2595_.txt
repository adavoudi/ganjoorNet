ای فکر نازکت را شبهت ‌کمینی از مو	تشویش عطسه تا کی مانند بینی از مو
در کارگاه فطرت نام شکست ننگست	باید قلم نبندد نقاش چینی از مو
دل آتش تو دارد ضبط نفس چه حرفست	اخگر نمی‌پسندد نقش نگینی از مو
نیرنگ التفاتت مغرور کرد ما را	افسون آفتاب است مار آفرینی از مو
تعظیم ناتوانان دشواریی ندارد	بر عضوها گران نیست بالا نشینی از مو
کم نیست شخص ما را در کسوت ضعیفی	از رشته دامنیها یا آستینی از مو
بالیدم از تخیل سرکوب آسمانها	بر خود نچیدم اما فرق یقینی از مو
عمریست ناتوانان ممنون آن نگاهند	ای دیدهٔ مروت زحمت نبینی از مو
ما را شکیب دل برد آنسوی خود فروشی	شبگیر کرد بیدل آواز چپنی از مو
