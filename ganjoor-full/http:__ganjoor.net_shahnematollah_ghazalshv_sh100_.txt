چون بر آمد از دل جام آفتاب 	نزد ما هر دو یکی شد برف و آب
مجمع البحرین جامست و شراب	این شراب و جام آبست و حباب
جام می بردست می گردم به ذوق	در خرابات مغان مست و خراب
کس نبیند از هزاران زهد و علم	آنچه من دیدم ز یک جام شراب
لوح محفوظ است ما را در نظر	خود که دارد این چنین ام الکتاب
اصل گُل آب است و فرع آب گل	اصل و فرعش دوست دارم چون گلاب
چون نیم هشیار بگذر از سرم	چون ندارم عقل بگذار احتساب
غرق دریائی و تشنه ای عجب	بر سر آبی و پنداری سراب
باده می نوشم مدام از جام عشق	در حضور سید خود بی حساب
