قدرت حرف گرفتند و زبانم دادند	پای رفتار شکستند و عنانم دادند
آب را در جگر سنگ حصاری کردند	جگری تشنه تر از ریگ روانم دادند
ظاهر و باطن من آینه یکدگرند	سینه ای صافتر از آب روانم دادند
چشم پوشیده تماشای رخش می کردم	به چه تقصیر دو چشم نگرانم دادند؟
خامه ام، گفت و شنیدم به زبان دگری است	من چه دانم چه سخنها به زبانم دادند
سالها در پی بی نام و نشانان رفتم	تا به سر منزل مقصود نشانم دادند
لب پرخنده گرفتند گر از من صائب	به تلافی مژه اشک فشانم دادند
