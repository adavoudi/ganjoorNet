سائلی پرسید از آن شوریده حال	گفت اگر نام مهین ذوالجلال
میشناسی بازگوی ای مرد نیک	گفت نانست این بنتوان گفت لیک
مرد گفتش احمقی و بی قرار	کی بود نام مهین نان شرم دار
گفت در قحط نشابور ای عجب	میگذشتم گرسنه چل روز و شب
نه شنودم هیچ جا بانگ نماز	نه دری بر هیچ مسجد بود باز
من بدانستم که نان نام مهینست	نقطهٔ جمعیت و بنیاد دینست
از پی نان نیستت چون سگ قرار	حق چو رزقت میدهد توحق گزار
حق چو رزقت داد و کارت کرد راست	تو بخور وز کس مپرس این از کجاست
