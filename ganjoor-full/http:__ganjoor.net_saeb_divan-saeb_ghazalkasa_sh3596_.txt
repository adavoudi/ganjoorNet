حرص را تشنگی افزون به زر و مال شود	چشم آیینه کجا سیر ز تمثال شود؟
بهره خواجه ز اسباب به جز محنت نیست	عرق از بار گران قسمت حمال شود
تا نمیرد، ز تردد نکشد پای حریص	راحت مور در آن است که پامال شود
می دود بس که پی خرمن مردم چشمت	پوست وقت است بر اندام تو غربال شود
چون شب تار به یک روز سیه می سازی	گر ترا روی زمین نامه اعمال شود
به شکستی که ز دوران رسد آزرده مباش	که قفس چون شکند شهپر اقبال شود
مصلحت نیست ز شیرین سخنان خاموشی	زنگ آیینه بود طوطی اگر لال شود
طلب دل مکن از زلف که سر می بازد	دزد را هرکه شب تار به دنبال شود
صائب از چرخ همین کام تمنا دارد	که سرش در قدم سرو تو پامال شود
