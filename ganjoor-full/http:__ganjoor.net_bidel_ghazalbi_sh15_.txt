جام امید نظرگاه خمار است اینجا	حلقهٔ دام تو خمیازه شکار است اینجا
عیش‌ها غیر تماشای زیانکاری نیست	درخور باختن رنگ بهار است اینجا
عافیت می‌طلبی منتظر آفت باش	سر بالین‌طلبان تحفهٔ در است اینجا
فرصت برق و شرر با تو حسابی دارد	امتیازی‌که نفس در چه شمار است اینجا
چه جگرهاکه به نومیدی حسرت بگداخت	فرصتی نیست وگرنه همه‌کار است اینجا
پردهٔ هستی موهوم نوایی دارد	که حبابیم و نفس آینه‌دار است اینجا
انجمن در بغل و ما همه بیرون دریم	بحر چندانکه زند موج‌کنار است اینجا
عجز طاقت همه‌دم شاهد معدومی ماست	نفس سوخته یک شمع مزار است اینجا
سجده هم ازعرق شرم رهی پیش نبرد	از قدم تا به جبین آبله‌زار است اینجا
بیدل اجزی جهان پیکر بی‌تمثالی‌ست	حیرت آینه با خوبش دچار است اینجا
