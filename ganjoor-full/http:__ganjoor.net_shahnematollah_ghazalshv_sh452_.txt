رفتی به سلامت به سلامت به سلامت	امید که آئی و من آیم به سلامت
سر در قدمت بازم و جان را بسپارم	دست من و دامان تو تا روز قیامت
از روی کرم یاد کن این بندهٔ خود را	ای جان به فدای تو و آن نامه و نامت
دل زنده شود چون برسد از تو پیامی	یابیم حیات ابدی ما ز پیامت
هرچند ملامت که کند عقل ز عشقت	عاشق نرود از سر کویت به ملامت
آمد دل و در دام سر زلف تو افتاد	مرغیست مبارک که فتادست به دامت
جانا نظری کن که منم بندهٔ سید	تو شاه جهانی و جهان باد به کامت
