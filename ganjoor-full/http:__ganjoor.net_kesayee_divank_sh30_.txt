به سیصد و چهل یک رسید نوبت سال	چهارشنبه و سه روز باقی از شوال
بیامدم به جهان تا چه گویم و چه کنم	سرود گویم و شادی کنم به نعمت و مال
ستوروار بدین سان گذاشتم همه عمر	که بَرده گشتهٔ فرزندم و اسیر عیال
به کف چه دارم از این پنجَه شمرده تمام	شمارنامهٔ با صدهزار گونه وبال
من این شمار آخر چگونه فصل کنم	که ابتداش دروغ است و انتهاش مُحال
درم خریدهٔ آزم ، ستم رسیدهٔ حرص	نشانهٔ حَدَثانم ، شکار ذلّ سؤال
دریغ فر جوانی ، دریغ عمر لطیف	دریغ صورت نیکو ، دریغ حسن و جمال !
کجا شد آن همه خوبی ، کجا شد آن همه عشق ؟	کجا شد آن همه نیرو ، کجا شد آن همه حال ؟
سرم به گونهٔ شیر است و دل به گونهٔ قیر	رخم به گونهٔ نیل است و تن به گونهٔ نال
نهیب مرگ بلرزاندم همی شب و روز	چو کودکان بدآموز را نهیب دوال
گذاشتیم و گذشتیم و بودنی همه بود	شدیم و شد سخن ما فسانهٔ اطفال
ایا کسایی ، پنجاه بر تو پَنجه گذاشت	بکند بال تو را زخم پنجه و چنگال
تو گر به مال و اَمَل بیش از این نداری میل	جدا شو از امل و گوش ِ وقت ِ خویش بمال
