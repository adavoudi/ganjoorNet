گذر کن ز بیغولهٔ نام و ننگ	بشه راه مردان درآبی درنگ
رسوم سفیهان ابله بمان	که رسم سفیهان کند کار تنگ
فراخست و هموار راه خرد	در اینراه نه خار باشد نه سنگ
بدست آوری گر تو میزان عقل	نباشد ترا با خود و غیر جنگ
چو آهنگ جان تو آرد هوا	به حبل هوای خدا زن تو چنگ
هوس بر سرت چون نزول آورد	فرو بر هوس را بدم چون نهنگ
بقدر ضرورت ز دنیا بگیر	مکن بار بر خود گران و ملنگ
کمی مال افزونی راحت است	کمی جاه آسایش از نام و ننگ
پذیرفتی این نکته را گرچه فیض	وگرنه سر خالی از عقل و سنگ
