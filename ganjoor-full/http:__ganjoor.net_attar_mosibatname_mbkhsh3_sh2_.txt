کرد حاتم را سؤال آن مرد خام	کز کجا آری تو هر روزی طعام
گفت حاتم تا که جان دارم بجای	هست قوت من ز انبان خدای
مرد گفتش تو بسالوس و برنگ	میکنی مال مسلمانان بچنگ
روز و شب مال مسلمانان بری	چون بخوردی عاقبت را ننگری
حاتمش گفتا که ای مرد عزیز	خوردهام زان تو هرگز هیچ چیز
گفت نه گفتا مسلمان پس نهٔ	تن بزن چون این سخن را کس نهٔ
سایلش گفتا که حجت می میار	گفت حجت خواهد از ما کردگار
گفت میخواهی که چون کارت خطاست	کاین خطاها را سخن بنهی تو راست
گفت از هفت آسمان آمد سخن	از خدا هم با میان آمد سخن
مادرت چون شوهری کرد اختیار	شدحلال از یک سخن آغاز کار
سایلش گفتا تو کرده خوش نشست	زاسمان ناید ترا روزی بدست
گفت روزی همه خلق جهان	همچو روزی من آید زاسمان
کانکه او دارندهٔ جان و جهانست	گفت روزی همه در آسمانست
گفت دایم پای در دامن ترا	روزئی میناید از روزن ترا
گفت بودم درشکم نه ماه من	بردم از روزن بروزی راه من
سائلش گفتا بخسب اکنون ستان	تا درآید روزی تو در دهان
گفت من قرب دو سال ای کوربین	بودهام در گاهواره همچنین
من ستان خفته در آن مهد بزر	در دهانم شیر میریخت از زبر
سایلش گفتا که باید کشت زود	هیچکس ناکشته هرگز چون درود
حاتمش گفتا که ای سرگشته من	موی سر میبدروم ناکشته من
گفت ناپخته بخور تا بنگرم	گفت ناپخته چو مرغان هم خورم
گفت زیر آب شو روزی طلب	گفت چون ماهی شوم نبود عجب
مرد عاجز گشت ازو حیران بماند	زان سخن انگشت در دندان بماند
عاقبت بر دست حاتم بازگشت	توبه کرد و همدم و همراز گشت
لطف و رزق حق درین منزل طلب	حل این مشکل درون دل طلب
چون همه زانجایگه بینی مدام	کار تو زانجایگه گردد تمام
