هر که از اهل جهان گوشه عزلت نگرفت	رفت از دست و رگ خواب فراغت نگرفت
وحشت روی زمین زیر زمین خواهد یافت	هر که در روی زمین خوی به وحدت نگرفت
آمد انگاره و انگاره از این عالم رفت	هر که اندام ز سوهان نصیحت نگرفت
رفت بر باد فنا عمر گرامی افسوس	پیش این شمع کسی دست حمایت نگرفت
هر که در مجلس می گریه مستانه نکرد	خون دل خورد و گلاب از گل صحبت نگرفت
فقر مشاطه جو دست که دست از زر و سیم	تا نگردید تهی، دامن شهرت نگرفت
آفت زندگی و راحت مردن را دید	خضر از تشنه لبان آب ز خست نگرفت
صائب این با که توان گفت که با چندین درد	خبر از ما یکی از اهل مروت نگرفت
