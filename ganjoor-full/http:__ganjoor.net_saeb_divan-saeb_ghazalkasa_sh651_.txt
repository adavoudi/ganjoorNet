ازان دو سلسله عنبرین گره بگشا	ز کار شهپر روح الامین گره بگشا
میان اگر نکنی باز، اختیار از توست	به حق خنده گل کز جبین گره بگشا!
گرهگشای کریمان، کف سؤال بود	ز کار خرمنم ای خوشه چین گره بگشا
گره به هستی موهوم چون حباب مزن	بگیر ناخنی از موج و این گره بگشا
کلید قفل تو در اندرون خانه توست	به زور همت خود از جبین گره بگشا
چو شمع بر سر این نیم جان چه می لرزی؟	ز رشته نفس واپسین گره بگشا
صریر خامه صائب دلی گرفته نهشت	اگر تو عقده گشایی، چنین گره بگشا
