تا به‌کی باشی قفس فرسودهٔ شان نگین	ای خوش آن نامی ‌که نقشش نیست بهتان نگین
گر نه‌ای‌محکوم حرص‌افسانهٔ اوهام چند	بگذر از جام جم و حرف سلیمان نگین
غیر مخموری چه دارد ساغر اقبال جاه	یکقلم خمیازه می‌بالد ز عنوان نگین
هوش اگر آیینه پردازد دلیل عبرت است	خودفروشیهای نام و قید زندان نگین
کاش رسوایی همین‌جا در خور زحمت دهند	رشته واری می‌کشد نام ازگریبان نگین
بس که تخمیر مزاج همت ما وحشت است	نام ما چون‌گرد می‌خیزد ز دامان نگین
چون هلال از پیکر خم سر به گردون سوده‌ام	خاتم است اینجا دلیل عزت وشان نگین
سنگ را هم شیشه می‌سازد تهی از خود شدن	سود نامی هست در اجزای نقصان نگین
صحبت ارباب دنیا مفلسان را می‌گزد	ظاهر است از روی کاغذ نقش دندان نگین
تا کجا وسعت کند پیدا بساط اعتبار	ناقصان گو پهن‌تر چینند دکان نگین
با همه شهرت‌فروشی‌ها بضاعت هیچ نیست	خون همان نام است در زخم نمایان نگین
اعتبارات جهان رنگ پرواز است و بس	در پر طاووس کن سیر چراغان نگین
وحشت تقلید هم بیدل کم از تحقیق نیست	نشئهٔ پرواز دارد چین دامان نگین
