هزار حیف که دوران خط یار گذشت	شکست رنگ گل و حسن نوبهار گذشت
چنان سیاهی خط تنگ کرد دایره را	که حسن، همچو نسیم از بنفشه زار گذشت
حذر ز سایه مژگان خویشتن می کرد	ز جوش خط چه بر آن آتشین عذار گذشت
تو وعده می دهی و حسن بر جناح سفر	تو روز می گذرانی و روزگار گذشت
گهر به چشم صدف در کمین ریختن است	مگر حدیثی ازان در شاهوار گذشت؟
در آتشم چون گل از برگ خود، خوشا سر دار	که نوبهار و خزانش به یک قرار گذشت
غبار خاطر ازین بیشتر نمی باشد	که از خرابه من سیل باوقار گذشت
چه سود لوح مزارم ز خشت خم کردن؟	مرا که عمر به خمیازه و خمار گذشت
ز روزگار جوانی خبر چه می پرسی؟	چو برق آمد و چون ابر نوبهار گذشت
یکی است مرتبه صدر و آستان پیشش	کسی که همچو تو صائب ز اعتبار گذشت
