فریب رهزن دیو و پری تو چون نخوری	که راه آدم و حوا زده است دیو و پری
به پرده داری شب بود عیب ما پنهان	ولی سپیده دمان میرسد پرده دری
سرود جنگل و دریاچه سنفونیهایی است	برون ز دایره درک و رانش بشری
به باغ چهچه سحر بلبلان سحر	به کوه قهقه شوق کبکهای دری
زمینه ایست سکوت از برای صوت و صدا	ولی سکوت طبیعت ز بان لال و کری
از آن زمان که دلم در به در ترا جوید	حبیب من چه دلی داده ام به در به دری
سرشک و دیده جمال تو می نمایندم	یکی به آینه سازی دگر به شیشه گری
به تیر عشق تو تا سینه ها سپر نشود 	چه عمرها که به بیهوده می شود سپری
پناه سایه آزادگی است بر سر سرو	که جور اره نبیند به جرم بی ثمری
تو شهریار به دنبال خواجه رو تنها	که این مجامله هم برنیامد از دگری
