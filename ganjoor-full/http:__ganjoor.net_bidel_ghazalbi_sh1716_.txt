سودای تک و تاز هوسها ز سر انداز	پرواز به جایی نتوان برد پر انداز
هرجا تویی آشوب همین دود و غبار است	از خویش برآ طرح جهان دگر انداز
شوری‌که ز زیر و بم این پرده شنیدی	حرف لب‌گنگش‌کن و درگوش‌کر انداز
رسوایی عیب و هنر خلق میندیش	ضبط مژه کن پردهٔ ناموس درانداز
صلح و جدل عالم افسرده مساوی‌ست	رو آتش یاقوت در آب‌گهر انداز
این عرصه اشارتگه ابروی هلالی‌ست	اینجا به دم تیغ برون آ سپر انداز
کمفرصتی عمر غبار نفسم را	داده‌ست ردایی که به دوش سحر انداز
گر از تو سراغ من‌ گمگشته بپرسند	بردارکفی خاک و به چشم اثر انداز
شیرینی جان نیست‌ گلوسوز چو شمعم	ای صبح تبسم نمکی در شکر انداز
نامحرم عبرتکدهٔ دل نتوان بود	این خانه بروب از خود و بیرون در انداز
ما خود نرسیدیم به تحقیق میانش	گر دست‌رسا هست تو هم درکمر انداز
پرسیدم از آوارگی دربه‌دری چند	گفتند مپرسید از آن خانه برانداز
بیدل ز تو تا من نتوان فرق نمودن	گر آینه خواهی به مزارم نظر انداز
