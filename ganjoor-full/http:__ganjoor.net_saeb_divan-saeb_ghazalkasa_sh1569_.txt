پیش صاحب نظران درد و دوا هر دو یکی است	چشم بیمار و لب روح فزا هر دو یکی است
پیش ما سایه دیوار و هما هر دو یکی است	خاک و زر در نظر همت ما هر دو یکی است
صورت حال جهان گر بد و گر نیک بود	پیش آیینه خوش مشرب ما هر دو یکی است
نوش و نیش است یکی پیش سبکرفتاران	خار و گل در گذر باد صبا هر دو یکی است
پشت و رو آیینه را مانع یکتایی نیست	کفر و دین در نظر وحدت ما هر دو یکی است
گل رعنا نبود عالم بیرنگی را	باده و خون به مذاق عرفا هر دو یکی است
پیش آن کس که به تسلیم و رضا تن درداد	لذت نیشکر و تیر قضا هر دو یکی است
تا ازان کعبه مقصود جدا افتادم	دل بیتاب من و قبله نما هر دو یکی است
اگر این است ره راست که من یافته ام	خطر راهزن و راهنما هر دو یکی است
در کمانخانه زنخجیر، ترازو گردد	مژه شوخ تو و تیر قضا هر دو یکی است
در ته پای تو از سرکشی و رعنایی	خون پامال من و رنگ حنا هر دو یکی است
ز احتیاج تو کریمان ز لئیمند جدا	دل چو افتاد غنی بخل و سخا هر دو یکی است
هر قدر خط تو افزود، مرا مهر فزود	سبزه خط تو و مهرگیا هر دو یکی است
در سراپرده گوش تو ز سنگینی ناز	ناله عاشق و آواز درا هر دو یکی است
دوزخ مردم یکرنگ دورنگان باشند	چه بهشتی است که روز و شب ما هر دو یکی است
خواهش نام کم از خواهش نان صائب نیست	که صلای کرم و بانگ گدا هر دو یکی است
