هزار آینه با خود دچار کردم و دیدم	به‌غیر رنگ نبودم‌، بهارکردم و دیدم
ز ناامیدی خمیازه‌های ساغر خالی	چه سر خوشی ‌که به صرف خمارکردم و دیدم
ز چشم هوش نهان بود گرد فرصت هستی	چو صبح یکدو نفس اختیارکردم و دیدم
به غیر نام تو نقدی نبود در گره دل	نفس به سبحه رساندم‌، شمار کردم و دیدم
سر غرور هوا و هوس به طشت خجالت	من از عرق دم تیغ آبدار کردم و دیدم
دلی‌که داشت دو عالم فضای عرض تجمل	ز چشم بسته یک آیینه وار کردم و دیدم
به رنگ شمع بهار حضور خلوت و محفل	شکستی از پر رنگ آشکار کردم و دیدم
کنون چه پرده‌ گشاید صفا به غیر کدورت	که هر چه بود غبار اعتبار کردم و دیدم
قماش‌کارگه ما و من ثبات ندارد	منش به قدر نفس تار تار کردم و دیدم
احد عیان شد از اعداد بیشماری کثرت	هزار را یک و یک را هزار کردم و دیدم
جهان تلافی شغل ترددی که ندارد	تو فرض‌کن‌که من هیچکارکردم و دیدم
دوگام بیش نشد حامل ‌گرانی هستی	شتر نبود نفس بود بار کردم و دیدم
گرفته بود زمین تا فلک غبار تعین	ازین دو عرصه چو بیدل ‌کنار کردم و دیدم
