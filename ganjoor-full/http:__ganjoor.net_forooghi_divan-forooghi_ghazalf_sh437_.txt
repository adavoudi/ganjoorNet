ماه غلام رخ زیبای تو	سر و کمر بسته بالای تو
تن همه چشم است به صحن چمن	نرگس شهلا به تماشای تو
مجمع دل‌های پراکنده چیست	چین سر زلف چلیپای تو
زاهد و اندیشهٔ گیسوی حور	دست من و جعد سمن سای تو
گر تو زنی تیغ هلاکم به فرق	فرق من و خاک کف پای تو
روی من و خاک سر کوی عشق	رای من و پیروی رای تو
تیر من دیدهٔ کج بین غیر	تیغ من و تارک اعدای تو
چند فشاند نمکم بر جگر	لعل شکرخند شکرخای تو
دیر کشیدی ز میان بس که تیغ	مرد فروغی ز مداوای تو
