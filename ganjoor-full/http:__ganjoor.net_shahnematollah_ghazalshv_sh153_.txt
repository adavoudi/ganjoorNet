در کوی خرابات کسی را که مقام است	در دنیی و در آخرتش جاه تمام است
ما توبه شکستیم در این قول درستیم	با ساغر می عهد که بستیم مدام است
زان مجلس ما بزم ملوکانهٔ عشق است	ساقی قدیم است و شرابی به قوام است
می نوش که در مذهب ما پاک و حلال است	کاین می نه شرابست که گویند حرامست
گنجینهٔ ما مخزن اسرار الهی است	هر گنج درین کنج که یابی به نظام است
در دور بگردید و نمائید به یاران	رندی که بود چون من سرمست کدامست
بشنو سخن سید رندان خرابات	کامروز درین دور خداوند کلام است
