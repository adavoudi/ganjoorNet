گر غیر مرا از تو به نیرنگ برآورد	نتوان در دل را به گل وسنگ برآورد
خورشید نفس سوخته آمد به تماشا	تا آن رخ گلگون خط شبرنگ برآورد
از آتش رخسار تو داغی به جگر داشت	هر لاله که سر از جگر سنگ برآورد
با سینه آتش چه کند ناخن خاشاک	نتوان به خراش دل ما چنگ برآورد
از دل به زبان نامده گردید سخن سبز	در سینه من بس که نفس زنگ برآورد
با زور محبت چه کند سختی هجران	معشوقه خود کوهکن از سنگ برآورد
سیمای خزان بود گل روی سخن را	صائب ز دم گرم من این رنگ برآورد
