باز می خواهم که شوخ دل ربایی خوش کنم	وز برای چهره سودن، خاک پایی خوش کنم
باز می خواهم که چون بلبل ز شوق نو گلی	از ترنم های درد افزا نوایی خوش کنم
باز می خواهم که دل در دست و جان در آستین	در میان دلبران افتم، بلایی خوش کنم
باز می خواهم که بنشینم به راه وعده ای	خاطر خود را به هر آواز پایی خوش کنم
باز می خواهم که در راه وفا یک دل شوم	تا به کی هر دم دل خود را ز جایی خوش کنم
باز می خواهم که بر خیزم ز بزم عافیت	همچو عرفی گوشهٔ محنت سرایی خوش کنم
