رخ‌ها بنگر تو زعفرانی	کز درد همی‌دهد نشانی
شهری بنگر ز درد رنجور	چون باغ به موسم خزانی
این درد ز غصه فراق است	از هیبت حکم آسمانی
بیم است فلک سیاه گردد	از آتش و ناله نهانی
دوزخ بنگر که سر برآورد	ناگه ز میان شادمانی
برخاست غریو جان ز هر سو	هان ای کس بی‌کسان تو دانی
فرمود که این فراق فانی است	افغان ز فراق جاودانی
یا رب چه شود اگر تو ما را	از هر دو فراق وارهانی
این گفته و بسته شد دهانم	باقی تو بگو اگر توانی
