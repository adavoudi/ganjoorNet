آب خضر و می شبانه یکی است	مستی و عمر جاودانه یکی است
بر دل ماست چشم، خوبان را	صد کماندار را نشانه یکی است
پیش آن چشمهای خواب آلود	ناله عاشق و فسانه یکی است
در مقامی که غور باید کرد	قطره و بحر بیکرانه یکی است
کثرت خلق، عین توحیدست	خوشه چندین هزار و دانه یکی است
پله دین و کفر چون میزان	دو نماید، ولی زبانه یکی است
رهروانی که راست چون تیرند	همه را مقصد و نشانه یکی است
دو جهان سنگ راه سالک نیست	نسبت تیر با دو خانه یکی است
گر هزارست بلبل این باغ	همه را نغمه و ترانه یکی است
نشود نور مهر پست و بلند	پیش ما صدر و آستانه یکی است
عاشقی را که غیرتی دارد	چین ابرو و تازیانه یکی است
خنده در چشم آب گرداند	ماتم و سور این زمانه یکی است
پیش مرغ شکسته پر صائب	قفس و باغ و آشیانه یکی است
