اول ،‌در عدم‌، دهنت باز می‌کند	تاکاف و نون تهیهٔ آواز می‌کند
آهنگ صور خیز تو در هر نفس زدن	ساز هزار عالم ناساز می‌کند
هرگاه می‌دهی به زبان رخصت سخن	جبریل بال می‌زند و ناز می‌کند
نیرنگ اعتبار بهار تجددت	با هم چه رنگها که نه‌ گلباز می‌کند
شام ابد به جیب تو سر می‌برد فرو	صبح ازل زتو سخن آغاز می‌کند
هر رنگ و بو که می‌دمد از نوبهار صنع	آیینهٔ خیال تو پرداز می‌کند
گر فطرت تو پر نزند در فضای قدس	خاک فسرده راکه فلکتاز می‌کند
زبن‌باغ ‌نی دمیدن صبحی‌ و نی‌ گلی‌ست	سحرآفرین تبسمت اعجاز می‌کند
این عرصه تا کجا نشود پایمال ناز	رخش تعین تو تک و تاز می‌کند
روز و شبی در انجمن اعتبار نیست	چشم تو می‌زند مژه و باز می‌کند
بیدل تآملی که در این گلشن خیال	رنگ شکستهٔ تو چه پرواز می‌کند
