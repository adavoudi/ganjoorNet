خواب وقت فیض در محراب می گیرد مرا	چون سگان در صبح دام خواب می گیرد مرا
در مسبب گر چه از اسباب رو آورده ام	دل همان از عالم اسباب می گیرد مرا
با حواس جمع، خود را جمع کردن مشکل است	دل درین منزل به چندین باب می گیرد مرا
نفس ظلمانی به ظلمت بس که عادت کرده است	دل چو دزدان از شب مهتاب می گیرد مرا
می تپم چون کبک، زیر بال و پر شهباز را	دولت بیدار اگر در خواب می گیرد مرا
لغزشی چون شبنم گل گر ز من صادر شود	جذبه خورشید عالمتاب می گیرد مرا
در بهاران تازه گردد داغ هر تخمی که سوخت	بیشتر دل از شراب ناب می گیرد مرا
راه من دایم دو چندان می شود از کاهلی	در میاه راه، صائب خواب می گیرد مرا
