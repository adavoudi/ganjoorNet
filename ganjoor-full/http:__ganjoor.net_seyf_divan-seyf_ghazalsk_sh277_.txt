تا بکی این جور کشیدن ز یار	خون ز دل خسته چکیدن ز یار
جور کش و صبر کن ای دل که هست	شرط وفا جور کشیدن ز یار
ضربت چون تیغ کشیدن ز دوست	شربت چون زهر چشیدن ز یار
گر بجفایی برماند ترا	شرط وفا نیست رمیدن ز یار
یار اگر از ما ببرد حاکمست	ما نتوانیم بریدن ز یار
سنت عشقست برین در دعا	گفتن و دشنام شنیدن ز یار
حکم ادب هست درین ره قفا	از دگران خوردن و دیدن ز یار
جان بده و مال که سودی نکرد	جان بدرم باز خریدن ز یار
سیف بجهدی نرسی نزد او	زآنک نیارست رسیدن ز یار
