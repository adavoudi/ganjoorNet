دوش از فراغ روی تو با روی سندروس	نالیده ام چو نای وفغان کرده ام چو کوس
گفتی به وعده دوش که کام از لبت دهم	افسوس ازین سخن که لبت می کند فسوس
آنرا که پای بوس میسّر نمی شود	خود دست کی دهد که کند با تو دست بوس
آیینه پیش دار و در ابروی خود نگر	بر عاج بین کشیده کمانی ز آبنوس
می ده که دیر و زود عظام رمیم من	دستاس سالخورده ی گردون کند سبوس
سرخ از چه شد کرانه ی این طشت نقره کوب	خون سیاوش است درو یا سرشک طوس
ابن حسام دل چه نهی در فریب دهر	پرهیز کن ز عشوه ی دامادکش عروس
