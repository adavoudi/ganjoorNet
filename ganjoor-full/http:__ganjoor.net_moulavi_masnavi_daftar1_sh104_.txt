آن زمان حق بر عمر خوابی گماشت	تا که خویش از خواب نتوانست داشت
در عجب افتاد کین معهود نیست	این ز غیب افتاد بی مقصود نیست
سر نهاد و خواب بردش خواب دید	کامدش از حق ندا جانش شنید
آن ندایی کاصل هر بانگ و نواست	خود ندا آنست و این باقی صداست
ترک و کرد و پارسی‌گو و عرب	فهم کرده آن ندا بی‌گوش و لب
خود چه جای ترک و تاجیکست و زنگ	فهم کردست آن ندا را چوب و سنگ
هر دمی از وی همی‌آید الست	جوهر و اعراض می‌گردند هست
گر نمی‌آید بلی زیشان ولی	آمدنشان از عدم باشد بلی
زانچ گفتم من ز فهم سنگ و چوب	در بیانش قصه‌ای هش‌دار خوب
