درین بهار به گلزار رفتنی دارد	به پای بوی گل از خود گذشتنی دارد
کنون که نرگس شهلا گشود چشم از خواب	به چشم روشنی باغ رفتنی دارد
ز نوبهار برومند گردد امیدش	به توبه هرکه امید شکستنی دارد
ز برگریز خزان، بلبلی است فارغبال	که زیر بال و پر خویش گلشنی دارد
به چار موجه وحشت فتد ز یاد بهشت	ز گوشه دل خود هر که مأمنی دارد
مرا به گوهر شب تاب رشک می آید	که در چراغ خود از آب روغنی دارد
ز بس که چشم من از چشم شور ترسیده است	به خانه ای ننهد پا که روزنی دارد
برون ز اطلس گردون نمی رود صائب	علاقه هرکه چو عیسی به سوزنی دارد
