قرعه دولت زدم ، یاری و اقبال هست	خوبی و فرخندگی جمله در این فال هست
حال نکو بگذرد، بخت مددها کند	طالع خود دیده‌ام، شاهد این حال هست
داد منجم نوید، گفت که با اخترت	ذلت پارینه رفت ، عزت امسال هست
داد مریض مرا مژدهٔ صحت طبیب	گرچه هنوز اندکی مضطرب احوال هست
طایر اقبال من شهپر دولت دماند	رخصت پرواز نیست ورنه پر وبال هست
بخت ز دنبال چشم اشک مرا پاک کرد	مژده که این گریه را خنده ز دنبال هست
وحشی و اقصای دیر کز طرف میکده	دردسر قال نیست ، سر خوشی حال هست
